༄༅། །ཐེག་ཆེན་བསྟན་པའི་སྙིང་པོའི་ཁྲིད་ཡིག་བསྟན་པའི་ཡང་སྙིང་ངམ་ནོར་ཕྲེང་མཛེས་རྒྱན་ཞེས་བྱ་བ་བཞུགས་སོ།།
ཐེག་ཆེན་བསྟན་པའི་སྙིང་པོའི་ཁྲིད་ཡིག་བསྟན་པའི་ཡང་སྙིང་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །རང་རིག་མ་བཅོས་བྱང་ཆུབ་སེམས་མཆོག་གདོད་ནས་ཡོངས་གྲུབ་འཁོར་ལོའི་མགོན། །རིག་སྟོང་མཐའ་བྲལ་བླ་མ་མཆོག་དེ་མ་བཅོས་ལྷུན་འབྱམས་ཕྱག་རྒྱ་ཆེ། །བསྔོ་བྱ་སྔོ་བྱེད་ངོ་བོས་སྟོང་པ་དབུ་མའི་ལམ་གྱི་ཆོས་ལྔ་པོ། །གདོད་མའི་དབྱིངས་སུ་རོ་གཅིག་གྱུར་པའི་དམ་པ་ཁྱོད་ཀྱིས་འགྲོ་འདི་སྲུངས༑ ༑འདིར་ཐེག་པ་ཆེན་པོ་བསྟན་པའི་སྙིང་པོའི་ཁྲིད་ཡིག་དུས་གསུམ་གྱི་སངས་རྒྱས་མགོན་པོ་འབྲི་གུང་པ་ཆེན་པོའི་ཐུགས་ཀྱི་བརྣག་པ་བསྟན་པ་ཡོངས་རྫོགས་ཀྱི་ཉམས་ལེན། ཟབ་པའི་མཐར་ཐུག་མདོ་སྔགས་ཐམས་ཅད་ཀྱི་སྙིང་ཁུ། ཉམས་ལེན་ཐམས་ཅད་ཀྱི་བཅུད་ཕྱུང་བ་འདི་ཉིད་ཉམས་སུ་ལེན་པ་ལ། རྒྱུ་མཚན་ཉིད་ཕ་རོལ་ཏུ་ཕྱིན་པའི་ཐེག་པའི་ལམ་ཚུལ་གྱིས་རྒྱུད་སྦྱང་བ་དང་། གསང་སྔགས་རྡོ་རྗེའི་ཐེག་པའི་ལམ་དངོས་ཉམས་སུ་བླང་བའོ། །དང་པོ་ལ་གསུམ། སྔོན་དུ་འགྲོ་བ། དངོས་གཞི། རྗེས་གསུམ་མོ། །དང་པོ་ལ་སྤྱི་དང་བྱེ་བྲག་ཁྱད་པར་གསུམ་ལས༑ དང་པོ་ནི། བླ་མ་གང་། བསྟེན་ཚུལ་ཇི་ལྟ་བུ། ལམ་རྙེད་ནས་ཇི་ལྟར་བྱ་བ་ཉམས་སུ་བླང་བའི་ཐབས་སོ། །དང་པོ། གཞུང་ལས། ཡངྃ་དགྃ་ལམྃ་སྟོནྃ་ཞེས་པས་ཡང་དག་པའི་ལམ་ནི་ངེས་ལེགས་ཀྱི་གོ་འཕང་ཐོབ་པ་ཡིན་ལ་དེའི་ཐབས་ནི་ཐ་མལ་གྱི་ཤེས་པ་དེ་སད་པར་བྱ་བ་ཡིན་ལ། དེ་ཡང་ཚུལ་ཇི་ལྟ་བུ་ཞེ་ན། ཡུམ་རྒྱས་པ་ལས། རབ་འབྱོར། དགེ་བའི་བཤེས་གཉེན་ཕ་རོལ་ཏུ་ཕྱིན་པ་སྟོན་པར་བྱེད་པ་དེ་དག་ལ་བསྟེན་པར་བྱ། མཉན་པར་བྱ། བསྙེན་བཀུར་བར་བྱ་ཞེས་གསུངས་ལ། དེ་ལྟ་བུའི་བཤེས་གཉེན་དེའི་མཚན་ཉིད་ཇི་ལྟ་བུ་ཞེ་ན། གཞུང་ལས། ཚདྃ་ལྡནྃ་བླ་ྃམྃ་བཙྃལ༑ ༑ཞེས་པའི་ཕ་རོལ་ཏུ་ཕྱིན་པའི་བླ་མའི་ཚད་ནི། མགོན་པོ་བྱམས་པས། བཤེས་གཉེན་དུལ་བ་ཞི་བ་ཉེར་ཞི་བ། །ཡོན་ཏན་ལྷག་པར་བརྩོོན་བཅས་ལུང་གིས་ཕྱུག །དེ་ཉིད་རབ་ཏུ་རྟོགས་ལ་སྨྲ་མཁས་ལྡན། །བརྩེ་བའི་བདག་ཉིད་སྐྱོ་ངལ་སྤངས་ལ་བསྟེན། །ཞེས་པའི་ཆོས་བདུན་དང་ལྡན་པའི་བླ་མ་ཞིག་བཙལ་བར་བྱའོ། །གཉིས་པ་ཚུལ་ལྡན་གྱི་བླ་མ་དེ་བསྟེན་ཚུལ་ཇི་ལྟ་བུ་ཞེ་ན། གཞུང་ལས། སྐྱོ་ྃམེདྃ་གུསྃ་པསྃ་སྟོནྃ་པའིྃ་བཀའྃ་བཞིནྃ་སྒྲུབྃ། །ཅེས་པ་སྟེ། གཉིས་མེད་རྣམ་རྒྱལ་ལས། ལྷ་དང་མི་ཡི་སྟོན་པ་གང་། །རྐང་གཉིས་ཐམས་ཅད་མཁྱེན་པ་སྟེ༑ ༑མ་འོངས་བླ་མའི་གཟུགས་ཀྱིས་གནས། །དེ་ཉིད་ཚུལ་འདིར་བསྟན་པའོ། །ཞེས་སྟོན་པ་ཉིད་རྩོད་དུས་སུ་དགེ་བའི་བཤེས་གཉེན་དུ་བརྟེན་པའི་དམ་པ་རྣམས་ནི་དུས་ཀུན་དུ་བསྟེན་པར་བྱ་སྟེ། དེའི་ཚུལ་ནི་བྱང་ཆུབ་སེམས་དཔའ་རྟག་ཏུ་ངུས་ཤེས་རབ་ཀྱི་ཕ་རོལ་ཏུ་ཕྱིན་པ་འཚོལ་བ་ལྟར་རང་ཉིད་ངལ་བ་ཁྱད་དུ་བསད་ནས་ལྟོ་གོས་ལ་གྱོང་བསྐུར་ཞིང་ཚེ་འདིའི་འཆིང་བ་ལས་གྲོལ་བར་བྱ་ཡི། དེ་ལྟ་མིན་པའི་འཛོམ་འཛོམ་པོ་སྐྱིད་སྐྱིད་པོ་ཁེ་གྲགས་དང་ང་རྒྱལ་ཚེ་འདིའི་ཆེ་ཐབས་གཙོ་བོར་འདོན་པ་དག་ལ་ནི་མཁས་གྲུབ་ཀྱི་གོ་འཕང་ཐོབ་པ་རུས་སྦལ་གྱི་སྤུ་ལ་གོས་སུ་རེ་བ་ལྟར་རོ། །དེ་ཡང་བླ་མ་ཚུལ་ལྡན་དེ་ཉིད་དུས་ཀུན་ཏུ་མཉེས་པ་ཁོ་ན་བྱ་ཞིང་། མི་མཉེས་པ་སྐད་ཅིག་ཀྱང་མི་བགྱི་བ་ནི་ཤིན་ཏུ་གལ་ཆེ་བ་སྟེ། གཞུང་ལས། ཟངྃ་ཟིངྃ་རྫསྃ་དངྃ་སྲིྃ་ཞུྃ་སྒྲུབྃ་པསྃ་མཆོྃད། །ཅེས་པའི་ཟང་ཟིང་གིས་མཉེས་པར་བྱ་བ་ནི། ཁྱིམ་བདག་དྲག་ཤུལ་ཅན་གྱིས་ཞུས་པའི་མདོ་ལས། ཁྱིམ་བདག་གལ་ཏེ་བྱང་ཆུབ་སེམས་དཔའི་ལམ་གྱི་ཚོགས་པ་དང་ལྡན་པའི་ཆོས་ཚིག་བཞི་ཚིགས་སུ་བཅད་པ་གཅིག་པུ་ཞིག་ཉན་ཏེ་ལུང་མནོས་པ་བླངས་པའི་སློབ་དཔོན་དེ་ལ་གུས་པར་བྱའོ། །གཡོ་མེད་པར་རྙེད་པ་དང་བཀུར་སྟིའི་མཆོད་པ་ཐམས་ཅད་ཀྱིས་རིམ་གྲོ་དང་བཀུར་སྟི་བྱའོ། །ཞེས་ཟང་ཟིང་གི་དངོས་པོ་ཡོད་དགུ་རང་གི་ལུས་ངག་ཡིད་དང་བཅས་པ་དེ་ལ་ལྟོས་མེད་དུ་ཕུལ་ནས་མཉེས་པར་བྱའོ། ། སྲི་ཞུ་ཞེས་པ་དད་གུས་ཀྱིས་མཉེས་པར་བྱ་བ་ཡང་། བསོད་ནམས་ཐམས་ཅད་སྡུད་པའི་ཏིང་ངེ་འཛིན་གྱི་མདོ་ལས། རིགས་ཀྱི་བུ། བྱང་ཆུབ་སེམས་དཔའ་ཐོས་པ་ཇི་ལྟར་བཙལ་བར་བྱ་ཞེ་ན། མཁན་པོ་དང་སློབ་དཔོན་ལ་ང་རྒྱལ་བཅོམ་པ་དང་བཀའ་བློ་བདེ་བས་སྲི་ཞུ་དང་གུས་པ་དང་། འཕངས་པ་དང་གཅེས་པར་འཛིན་ཅིང་སྟོན་པའི་འདུ་ཤེས་བསྐྱེད་པར་བྱའོ། །ཞེས་གསུངས་པ་ལྟར་དོན་དྲིལ་ན་བླ་མ་ལ་སྒོ་གསུམ་མ་གུས་པ་ཐམས་ཅད་སྤངས་ལ་གུས་པའི་སྒོ་ནས་བསྟེན་པར་བྱའོ། །སྒྲུབ་པས་མཆོད་ཅེས་པ་ནི། མི་དགེ་བ་ཐམས་ཅད་སྤངས་པ་ཚུལ་ཁྲིམས་གྱི་བསླབ་པ། དགེ་བ་མཐའ་དག་སྒྲུབ་པ་ཤེས་རབ་ཀྱི་བསླབ་པ། རང་གི་སེམས་འདུལ་བ་ཏིང་ངེ་འཛིན་གྱི་བསླབ་པ་སྟེ་བསླབ་པ་གསུམ་ཉམས་པ་མེད་པར་སྒྲུབ་པ་ནི་མཉེས་པ་ཐམས་ཅད་ཀྱི་མཆོག་སྟེ། དྲི་མ་མེད་པར་གྲགས་པའི་མདོ་ལས། དེ་བཞིན་གཤེགས་པ་རྣམས་ལ་མཆོད་པའི་ནང་ནས་མཆོག་ནི་ཆོས་ཀྱི་མཆོད་པ་སྟེ། དེ་ནི་མཆོག་དམ་པ། མཆོག་རབ། བླ་ན་མེད་པའོ། །ཞེས་གསུངས་པ་ལྟར་མདོར་ན་དགེ་བའི་བྱ་བར་དུས་འདའ་བར་བགྱིད་པས་མཉེས་པར་བྱ་བ་སྟེ། དེ་ལྟར་ན་བླ་མ་དམ་པ་དེ་ལ་ཟང་ཟིང་གི་སྒོ་ནས་གཡོ་སྒྱུ་མེད་པས་མཉེས་པ། ང་རྒྱལ་མེད་པའི་སྒོ་ནས་དད་གུས་སྲི་ཞུས་མཉེས་པ། ཉམས་ཆག་མེད་པའི་སྒོ་ནས་སྒྲུབ་པས་མཉེས་པ་སྟེ། མཉེས་པ་གསུམ་གྱིས་ཚུལ་བཞིན་དུ་བསྟེན་པར་བྱའོ༑ ༑དེ་ལྟར་བླ་མ་བསྟེན་པའི་དུས་དུ་ཐོས་བསམ་བྱ་བ་ཡང་། གཞུང་ལས། ལེྃ་ལོའིྃ་གནསྃ་སྤངྃ་ཞེས་པའི་ལེ་ལོ་དང་རྣམ་པར་གཡེང་བ་སྤངས་ཏེ་བརྩོན་པར་བྱ་བ་སྟེ། བློ་གྲོས་རྒྱ་མཚོས་ཞུས་པའི་མདོ་ལས། བདག་དང་གཞན་གྱི་དོན་ལ་བརྩོན་པར་མི་བྱེད་པ་འདི་ནི་བྱང་ཆུབ་སེམས་དཔའ་དགོན་པར་གནས་པ་དང་ལྡན་པའི་བདུད་ཀྱི་ལྕགས་ཀྱུས་ཟིན་པ་ཡིན་ནོ། །ཞེས་པས་ལེ་ལོ་སྤང་ལ་འབད་པར་བྱ་ཞིང་། དེ་ལ་བརྩོན་པར་བྱ་བའི་ཆོས་ཀྱང་། གཞུང་ལས། དོནྃ་ལྡནྃ་ཞེས་དོན་དང་ལྡན་པ་ཐར་པ་དང་ཐམས་ཅད་མཁྱེན་པའི་གོ་འཕང་བསྒྲུབ་པའི་ཐབས་རྣམས་བསྒྲུབས་པ་སྟེ། བྲམ་ཟེ་ཆེན་པོ་ས་ར་ཧས། གང་ཞིག་བླ་མའི་མན་ངག་བདུད་རྩིའི་ཆུ། །གདུང་སེལ་བསིལ་ལྡན་ངོམས་པར་མི་འཐུང་བར། །དེ་ནི་བསྟན་བཅོས་དོན་མང་མྱ་ངན་གྱི༑ ༑ཐང་ལ་སྐོམ་པས་གདུངས་ཏེ་ཤི་བར་ཟད། །ཅེས་པ་ལྟར་དོན་དང་ལྡན་པའི་ཆོས་ཁོ་ན་བཙལ་གྱི། དོན་དང་མི་ལྡན་པ་ནི། དཔུང་བཟང་ལས། བུད་མེད་མཚན་ཉིད་སྐྱེས་པའི་མཚན་ཉིད་དང་། །སྨན་དང་གླང་ཆེན་རྟ་དང་སྐར་མའི་དཔྱད་། །མཚོན་ཆ་བཏགས་དང་བརྟག་དཔྱད་རང་བཟོ་ཡི། །བསྟན་བཅོས་ངན་པ་སློབ་ཅིང་ཀློག་པ་སྤང་༑ ༑ཞེས་མདོར་ན་ཚེ་འདི་དོན་དུ་གཉེར་བའི་འཇིག་རྟེན་རྒྱང་འཕེན་པའི་བསྟན་བཅོས་སྨན་དཔྱད་ངན་སྔགས་ལ་སོགས་པ་ལ་ནི་བརྩོན་པ་འདོར་བར་བྱ་སྟེ་དོན་མེད་པའི་ཕྱིར་རོ། །བླང་བར་བྱ་བའི་ཆོས་ནི། གཞུང་ལས། ཐོསྃ་བསྃམ་བྱྃ་ཞེས་པ་སྟེ། མགོན་པོ་བྱམས་པས། གང་ཞིག་དོན་ལྡན་ཆོས་དང་ཉེར་འབྲེལ་ཞིང་། །ཁམས་གསུམ་ཀུན་ནས་ཉོན་མོངས་སྤོང་བྱེད་གསུང་༑ ༑ཞི་བའི་ཕན་ཡོན་སྟོན་པར་མཛད་པ་གང་། །དེ་ནི་དྲང་སྲོང་གསུང་ཡིན་ཟློག་པ་གཞན། །ཞེས་རྒྱལ་བའི་བཀའ་དྲི་མ་མེད་པ་དང་། ཡང་དེ་ཉིད་ལས། གང་ཞིག་རྒྱལ་བའི་བསྟན་པ་འབའ་ཞིག་གི། །དབང་བྱས་རྣམ་གཡེང་མེད་ཡིད་ཅན་གྱིས་བཤད། །ཐར་པ་ཐོབ་པའི་ལམ་དང་རྗེས་མཐུན་པ། །དེ་ཡང་དྲང་སྲོང་བཀའ་བཞིན་སྤྱི་བོས་བླང་། །ཞེས་རྒྱལ་བའི་གསུང་དཔང་དུ་བཞག་པའི་བསྟན་བཅོས་རྣམ་དག་སྟེ། དེ་རྣམས་ནི་ཡང་དག་པར་ཐོས་པར་བྱ་བའི་ཆོས་སོ། །དེ་ལྟ་བུའི་བཀའ་དང་བསྟན་བཅོས་རྣམས་ཀྱང་ཉན་པའི་དུས་སུ་སྣོད་ཁ་སྦུབ་ལྟ་བུ། བསམ་པའི་དུས་ཞབས་རྡོལ་ལྟ་བུ། སྒོམ་པའི་དུས་དུག་ཅན་ལྟ་བུ་སྟེ་སྐྱོན་གསུམ་སྤངས་ཤིང་དེ་ལྟར་ཐོས་པ་རྣམས་ཀྱང་ཡིན་རློམ་དུ་སོང་བ་སྤངས་ནས་དོན་ལེགས་པར་བསམ་དགོས་པ་ཡང་། ལྷག་བསམ་བསྐུལ་བའི་མདོ་ལས། བུ་རམ་ཤིང་ཤུན་སྙིང་པོ་ཅི་ཡང་མེད། །དགའ་བར་བྱ་བའི་རོ་ནི་ནང་ན་འདུག །ཤུན་པ་ཟོས་པའི་མིས་ནི་བུ་རམ་རོ། །ཞིམ་པོ་རྙེད་པར་ནུས་པ་མ་ཡིན་ནོ༑ ༑ཇི་ལྟར་ཤུན་པ་དེ་བཞིན་སྨྲ་བ་སྟེ། །དེ་ལྟ་བུ་ནི་འདི་ལ་དོན་སེམས་ཡིན། །དེ་ལྟ་བས་ན་སྨྲ་ལ་དགའ་སྤངས་ཏེ། །རྟག་ཏུ་བག་ཡོད་བྱོས་ལ་དོན་སེམས་ཤིག །ཅེས་གསུངས་ཤིང་ཐོས་པ་མང་ཡང་དོན་མི་བསྒོམ་པ་ནི་ངན་འགྲོར་འགྲོ་སྟེ། ཏིང་འཛིན་རྒྱལ་པོའི་མདོ་ལས། གལ་ཏེ་མང་དུ་ཐོས་པས་དེ་རྒྱགས་ཤིང་། །ཐོས་པས་རྒྱགས་ནས་ཚུལ་ཁྲིམས་མི་བསྲུང་ན། །ཚུལ་ཁྲིམས་འཆལ་བས་ངན་འགྲོར་དེ་འགྲོ་སྟེ། །ཐོས་པ་མང་པོས་དེ་ལ་སྐྱོབ་མི་ནུས། ཞེས་སོ། གསུམ་པ་ལམ་རྙེད་ནས་བྱ་ཚུལ་ནི། གཞུང་ལས། ཟབྃ་དོནྃ་རྙེདྃ་ནསྃ་གཅིགྃ་པུརྃ་དབེྃན་གནྃས་བསྟེནྃ། །ཞེས་པ་སྟེ། བླ་མའི་གདམས་པ་རྣམས་ཐོབ་པ་ཁོ་ནས་མི་ཆོག་ཉམས་སུ་ལེན་དགོས་ལ། དེ་ཡང་ལས་དང་པོ་པ་རྣམས་རྣམ་གཡེང་གི་དབུས་སུ་སྒོམ་པ་མི་འཐད་པས་དགོན་པ་སོགས་བསྟེན་པ་གནད་ཟབ་སྟེ། ཟླ་བ་སྒྲོན་མེའི་མདོ་ལས། གྲོང་དང་གྲོང་ཁྱེར་དག་ལ་དགའ་སྤོང་ལ། །རྟག་ཏུ་དབེན་ཞིང་ནགས་ཁྲོད་བསྟེན་པར་གྱིས༑ ༑བསེ་རུ་ལྟ་བུར་རྟག་ཏུ་གཉིས་མེད་བྱོས། །རིང་པོར་མི་ཐོགས་ཏིང་འཛིན་མཆོག་འཐོབ་འགྱུར། །ཞེས་སོ། །བཞི་པ་ཉམས་སུ་བླང་ཐབས་ནི། གཞུང་ལས། ཡོནྃ་ཏནྃ་ཕུནྃ་ཚོགྃས་གནསྃ་དེརྃ་བརྩོནྃ་འགྲུསྃ་བརྩྃམ། །ཞེས་པས། གནས་དབེན་པ་མཚན་ཉིད་དང་ལྡན་པ་ཡོན་ཏན་ཕུན་སུམ་ཚོགས་པ་འཕེལ་བའི་གནས་ཤིག་སྟེ། དཀོན་མཆོག་སྤྲིན་གྱི་མདོ་ལས། གནས་གང་བསོད་སྙོམས་བླང་བའི་ཡུལ་ཧ་ཅང་ཡང་མི་རིང་བ། ཧ་ཅང་ཡང་མི་ཉེ་བ། ཆུ་དྭངས་ཤིང་རྙོག་པ་མེད་ཅིང་ཚེགས་ཆུང་བ་ཡོད་པ། ལྗོན་ཤིང་དང་མེ་ཏོག་དང་འབྲས་བུ་དང་ལོ་མ་ཕུན་སུམ་ཚོགས་པ་ཡོད་པ། གཅན་གཟན་དང་ཁྲོ་བ་མེད་པ། ཕུག་དང་ལྡན་པ། སྨན་ལྗོངས་དང་བཅས་པ་ཐག་ཐུག་མེད་པ། འགྲོ་ན་བདེ་བ། དབེན་ཞིང་ཡིད་དགའ་བའི་གནས་དེ་ལྟ་བུར་གནས་པར་བྱའོ། །ཞེས་གསུངས་ལ། དེར་གནས་པའི་ཚེ་རྣམ་པར་གཡེང་བ་ཚེ་འདིའི་བྱ་བ་བློས་དོར་ནས་སྒྲུབ་ལ་བརྩོན་པར་བགྱི་བ་ཡང་། དྲག་ཤུལ་ཅན་གྱིས་ཞུས་པའི་མདོ་ལས། ཁྱིམ་བདག་གཞན་ཡང་། བྱང་ཆུབ་སེམས་དཔའ་དགོན་པ་ན་གནས་པས་འདི་ལྟར་བདག་ཅིའི་ཕྱིར་དགོན་པ་ན་གནས་པར་བསམ་སྟེ། དགོན་པར་གནས་པ་འབའ་ཞིག་དགེ་སྦྱོང་མ་ཡིན་ན། དགོན་པར་རི་དྭགས་དང་སྤྲེའུ་དང་། ཆོམ་རྐུན་དང་གདོལ་པ་དག་ཀྱང་གནས་ཏེ། དེ་དག་ཀྱང་དགེ་སྦྱོང་གི་ཡོན་ཏན་དང་ལྡན་པ་མ་ཡིན་པས་བདག་དགོན་པར་གནས་ནས་དགེ་སྦྱོང་གི་དོན་ཡོངས་སུ་རྫོགས་པར་བྱའོ་སྙམ་དུ་བརྟག་པར་བྱའོ། །ཞེས་གསུངས་པ་ལྟར་འབད་པ་དྲག་ཏུ་བྱ་ཞིང་། སྒྲུབ་པ་ལ་མི་འབད་པ་དག་དགོན་པར་གནས་ཀྱང་ངལ་བ་དོན་མེད་དུ་འགྱུར་ཏེ། རྒྱལ་བའི་ཡུམ་རྒྱས་པ་ལས། སེམས་གཡེང་བ་ལ་འཇིག་རྟེན་པའི་བསམ་གཏན་ཡང་མི་སྐྱེ་ན་བླ་ན་མེད་པ་ཡང་དག་པའི་བྱང་ཆུབ་ནི་ལྟ་སྨོས་ཀྱང་ཅི་དགོས། །ཞེས་གསུངས་ཤིང་། དབེན་པར་གནས་པའི་ཚུལ་ཡང་འོད་སྲུང་གིས་ཞུས་པའི་མདོ་ལས། བཅོམ་ལྡན་འདས་ཀྱིས་དགོན་པར་གནས་ཞེས་གསུངས་ན། ཇི་ཙམ་གྱིས་དགོན་པར་གནས་པ་ལགས། བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་དགོན་པར་གནས་པས་ཡིད་ལ་བྱེད་པ་བརྒྱད་བསྐྱེད་པར་བྱ་སྟེ། ལུས་ལ་མི་བལྟ་བར་བྱ་བ་དང་། སྲོག་ལ་མི་བལྟ་བར་བྱ་བ་དང་། འདུ་འཛི་ལ་མི་བལྟ་བར་བྱ་བ་དང་། དགོན་པའི་ཡོན་ཏན་ལ་གནས་པར་བྱ་བ་དང་། ཆོས་ཀྱི་འཚོ་བས་འཚོ་བར་བྱ་བ་དང་། ལོག་པའི་འཚོ་བས་འཚོ་བར་མི་བྱེད་པ་དང་། ཉོན་མོངས་པ་མེད་པའི་འཚོ་བས་འཚོ་བར་བྱེད་པ་དང་། དགེ་སྦྱོང་གི་དོན་ཡོངས་སུ་རྫོགས་པར་བྱ་བ་དང་བརྒྱད་བསྐྱེད་པར་བྱའོ། །ཞེས་གསུངས་པ་ཁོ་ན་ལྟར་གནས་པར་བྱའོ། །གཉིས་པ་བྱེ་བྲག་གི་སྔོན་འགྲོ་ལ་གཉིས། ཐུན་མོང་དང་ཐུན་མོང་མ་ཡིན་པའོ། །དང་པོ་ལ་གཉིས། ལུས་ཀྱི་གནས་ཐབས་དང་། བསྒོམ་བྱ་དངོས་སོ། །དང་པོ་ནི་གཞུང་ལས། དྲངྃ་པོརྃ་སྐྱིལྃ་ཀྲུངྃ་དྲནྃ་པྃ་མངོྃན་བཞགྃ་ནསྃ། །ཞེས་པས། གནས་མཚན་ཉིད་དང་ལྡན་པར་ལུས་དྲང་པོར་བསྲངས་ཤིང་རྐང་པ་རྡོ་རྗེ་སྐྱིལ་ཀྲུང་ལག་པ་མཉམ་བཞག་སོགས་ལུས་རྣམ་སྣང་གི་ཆོས་ལྔའམ་བདུན་གྱིས་གནས་དགོས་ཏེ། སྦྱངས་པའི་ཡོན་ཏན་གྱི་ཕན་ཡོན་བསྟན་པའི་མདོ་ལས། བསམ་གཏན་དག་ལ་སྐྱིལ་མོ་ཀྲུང་བཅས་ནས། །དྲང་པོའི་ལུས་ཀྱི་མཉམ་བཞག་མངོན་ཕྱོགས་ན། །གཉིད་ཀྱིས་མི་ནོན་ལེ་ལོའི་གཞི་སྤངས་པ། །དེས་ན་ཏིང་ངེ་འཛིན་ལ་བདེ་བླག་གནས། །ཞེས་པ་ལྟར་གྲིམ་ལྷོད་སྙོམ་པར་གནས་པའི་ངང་ནས་སེམས་ཀྱང་ཕྱིར་ཕྱོགས་པ་མ་ཡིན་པས་ཉམས་སུ་བླང་བའི་ཆོས་ལ་དྲན་པ་མངོན་དུ་ཕྱོགས་པར་བྱ་བ་དག་གོ། །གཉིས་པ་བསྒོམ་བྱ་དངོས་ལ་བཞི། མི་རྟག་ཅིང་འཆི་བ། དལ་འབྱོར་རྙེད་དཀའ་བ། ལས་རྒྱུ་འབྲས། འཁོར་བའི་ཉེས་དམིགས་རྣམས་སོ། །དང་པོ་ལ་མི་རྟག་ཅིང་འཆི་བ་བསམ་ཚུལ་ནི། གཞུང་ལས། ཚེྃ་འདིའིྃ་གཉེནྃ་པོརྃ་མིྃ་རྟགྃ་ཅེས་པའི་ཚེ་འདིའི་ཆེ་ཐབས་དང་འཇིག་རྟེན་གྱི་བདེ་བ་ཙམ་དོན་དུ་གཉེར་བ་ཁོ་ན་སྔོན་ནས་ད་ལྟའི་བར་དུ་མྱང་འདས་ཀྱི་སར་མ་སླེབས་པ་ཡིན་གྱི། ད་ནས་བཟུང་ཚེ་འདིའི་དོན་ཁོ་ན་བསྒྲུབ་ན་སྔར་ལྟར་འཁོར་བར་འགྱུར་བས་ཚེ་འདི་ལ་མངོན་ཞེན་དང་ཆགས་པ་སྤང་བའི་ཕྱིར་འདུས་བྱས་འདི་རྣམས་མི་རྟག་པའི་ཆོས་ཉིད་ཅན་ཡིན་ལ། གང་མི་རྟག་ན། རྒྱ་ཆེར་རོལ་བ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། །འགྲོ་བའི་སྐྱེ་འཆི་གར་ལ་ལྟ་དང་འདྲ༑ ༑འགྲོ་བའི་ཚེ་ནི་ནམ་མཁའི་གློག་འདྲ་སྟེ། །རི་བཟར་འབབ་ཆུ་བས་ཀྱང་མྱུར་འགྱོགས་འགྲོ། །ཞེས་པ་ལྟར་ཕྱི་སྣོད་ཀྱི་འཇིག་རྟེན། ནང་བཅུད་ཀྱི་འགྲོ་བ། དེ་དག་གི་ཚེ་ལ་སོགས་པ་སྐད་ཅིག་རེ་རེ་ནས་མི་རྟག་འགྱུར་བའི་ཆོས་ཚུལ་རྒྱས་པར་བསམ་མོ། །ཡང་གཞུང་ལས། འཆིྃ་བྃ་བསམྃ། ཞེས་པ། བདག་ལྟ་བུ་ཚེ་འདིར་ཡུན་དུ་སྡོད་པའི་བློ་བརླག་འདི་ལྟ་བུ་ཞིག་སྐྱེ་འགྲོ་ཐམས་ཅད་སྔར་མ་ཤི་བ་མེད་པས་འཆི་ངེས་ཏེ། སྔར་ཤི་བའི་ཡུལ་མི་ཁྱིམ་མཚེས་རང་གི་ཕ་མ་ཉེ་དུ་ལ་སོགས་པ་ཤི་བ་མང་དུ་བསམ་ལ། དེ་འདྲ་བ་ཞིག་བདག་ལ་ནམ་འོང་སྙམ་དུ་བསྒོམ་སྟེ། སློབ་དཔོན་དཔའ་བོས། ས་འམ་འོན་ཏེ་མཐོ་རིས་ན། །སྐྱེས་ནས་ལ་ལ་མ་ཤི་བ། །འགའ་ཞིག་ཁྱོད་ཀྱིས་མཐོང་བའམ། །ཐོས་སམ་འོན་ཏེ་ཐེ་ཚོམ་ཟ༑ ༑ཞེས་སོ། །འདུས་བྱས་ཡིན་པས་ཀྱང་འཆི་ངེས་ཏེ། ལུས་ཤ་ཁྲག་སོགས་འདུས་པ་ལས་བྱས་པ་དག་ལ་རླུང་སེམས་ཀྱི་འདུ་ཤེས་བྱས་པ་དག་སྟེ། འདུལ་བ་ལུང་ལས། སྐྱེས་པ་གང་ཞིག་འཆི་བར་མི་འགྱུར་བ། །དེ་གང་ན་ཡོད་འདུས་པ་གང་ཞིག་དེ། །འབྲལ་བར་མི་འགྱུར་བ་དེ་གང་ན་ཡོད། །ཅེས་སོ། །ཚེ་སྐད་ཅིག་མར་མི་སྡོད་པས་ཀྱང་འཆི་བར་ངེས་ཏེ། སློབ་དཔོན་ཞི་བ་ལྷས། ཉིན་མཚན་སྡོད་པ་ཡོང་མེད་པར། །ཚེ་འདི་རྟག་ཏུ་གོད་གྱུར་ལ། །བསྣོན་པ་གུད་ནས་ཡོང་མེད་ན། །བདག་ལྟ་འཆི་བར་ཅིས་མི་འགྱུར། །ཞེས་སོ། །ཐབས་གང་གིས་ཀྱང་མི་སྟོང་པར་འཆི་བར་ངེས་ཏེ། ཇི་སྐད་དུ། འཆི་བའི་དུས་ལ་བབ་པ་ན། །ཕ་ཡང་སྐྱབས་སུ་མི་འགྱུར་ཞིང་། །བུ་ཡང་མ་ཡིན་གཉེན་འདུན་མིན། །ཁྱོད་ལ་སྐྱབས་སུ་གྱུར་པ་མེད། ། ཅེས་སོ། །ཚེ་ལ་ངེས་པ་མེད་པའི་འཆི་བར་ངེས་ཏེ། མཚན་མ་བཟང་པོའི་མདོ་ལས། སང་ཙམ་འཆི་བ་སུས་ཤེས་ཀྱི། །དེ་རིང་ཉིད་དུ་བསྟུན་ཏེ་བྱ། །འཆི་བདག་སྡེ་ཆེན་དེ་དང་ནི༑ ༑བདག་ཉིད་བཤེས་པ་མ་ཡིན་ནོ། །ཞེས་སོ། །འཆི་བའི་རྐྱེན་མང་ཞིང་གསོན་པའི་རྐྱེན་ཉུང་བས་ཀྱང་འཆི་བར་ངེས་ཏེ། སློབ་དཔོན་ཀླུ་སྒྲུབ་ཀྱིས། འཆི་བའི་རྐྱེན་ནི་མང་བ་སྟེ༑ ༑གསོན་པའི་རྐྱེན་ནི་ཅུང་ཟད་ཅིག །དེ་དག་ཉིད་ཀྱང་འཆི་བའི་རྐྱེན། །དེ་བས་རྟག་ཏུ་ཆོས་མཛོད་ཅིག །ཅེས་སོགས་གསུངས་པ་ལྟར་ཚུལ་དུ་མའི་སྒོ་ནས་བསམ་ལ་ཚེ་འདིའི་མདུན་མ་རྦད་ཀྱིས་བཅད་ཅིང་གང་གིས་ཀྱང་དགོས་པ་མེད་པ་ཞིག་རྒྱུད་ལ་སྐྱེ་བར་བྱའོ། །ཁ་ཅིག་མི་རྟག་ཅིང་འཆི་བར་བསམ་པ་འདི་བློ་དམན་ངན་ངན་པོའི་ཆོས་སུ་བྱས་ནས་དེ་ལ་མཐོ་མཐོ་བཟང་བཟང་༑ ཟབ་ཟབ་མོའི་ཆོས་ཡོད་པ་སྐད་སྨྲ་ནའང་། འདི་རྒྱུད་ལ་སྐྱེས་ན་ཆོས་མི་འོང་ཀ་མེད་ལ་འདི་རྒྱུད་ལ་མ་སྐྱེས་ན་ཆོས་གཞན་གང་བསྟན་ཀྱང་མེ་ལོང་གི་ལོགས་ལ་སྲན་མ་གཏོར་བ་ལྟར་གནས་པར་མི་འགྱུར་རོ། །གཉིས་པ་དལ་འབྱོར་ཐོབ་དཀའ་བར་བསམ་པ་ནི། གཞུང་ལས། དྃ་ལྟའིྃ་ལུསྃ་འདིྃ་བསོདྃ་ནམྃས་མཐུྃ་ལསྃ་རྙེདྃ། །ཕྱིསྃ་ནསྃ་དལྃ་འབྱོརྃ་འདིྃ་ནིྃ་རྙེདྃ་དཀྃའ་སྟེ།ྃ །ཞེས་གསུངས་པས། དལ་འབྱོར་གྱི་མི་ལུས་འདི་རྙེད་དཀའ་ཞིང་འཇིག་པར་སླ་བ་ཞིག་སྟེ་བསོད་ནམས་ཀྱི་མཐུས་ད་ལྟ་རྙེད་པ་ཡིན་གྱི་འདི་ལྟ་བུ་ཐོབ་པའི་ཚེ་ཆུད་མ་ཟོས་པ་ཞིག་བྱེད་དགོས་པའང་། ཞི་བ་ལྷས། དལ་འབྱོར་འདི་ནི་ཤིན་ཏུ་རྙེད་པར་དཀའ། །སྐྱེས་བུ་དོན་སྒྲུབ་ཐོབ་པར་གྱུར་པ་ལ། །གལ་ཏེ་འདི་ལ་ཕན་པ་མ་བསྒྲུབ་ན༑ ༑ཕྱིས་ནས་ཡང་དག་འབྱོར་བར་ག་ལ་འགྱུར། །ཞེས་སོ། །དེ་ལ་ཡང་དལ་བ་བརྒྱད་དང་འབྱོར་བ་བཅུ་ལས་བྱུང་བ་སྟེ། མི་ཁོམ་པ་བརྒྱད་ལས་དལ་བ་ནི། ཇི་སྐད་དུ། དམྱལ་བ་ཡི་དྭགས་དུད་འགྲོ་དང་། །ཀླ་ཀློ་ཚེ་རིང་ལྷ་དང་ནི། །ལོག་ལྟ་སངས་རྒྱས་ཀྱིས་སྟོང་པ། །ལྐུགས་པ་འདི་དག་མི་ཁོམ་བརྒྱད། །ཅེས་པ་དེ་རྣམས་སོ་སོའི་ལས་དབང་གིས་ཆོས་སྒྲུབ་པར་མི་ཁོམ་ལ་དེ་ལས་ཁོམ་པ་དལ་བ་ཉིད་དང་། དེ་ལ་ཡང་གཞན་འབྱོར་ལྔ་ནི། སངས་རྒྱས་བྱོན་དང་དེས་ཆོས་གསུངས། །བསྟན་པ་གནས་དང་དེའི་རྗེས་འཇུག །གཞན་ཕྱིར་སྙིང་ནས་བརྩེ་བའོ༑ ༑ཞེས་སོ། རང་འབྱོར་ལྔ་ནི། ཇི་སྐད་དུ། མི་ཉིད་དབུས་སྐྱེས་དབང་པོ་ཚང་། །ལས་མཐའ་མ་ལོག་གནས་ལ་དད། །ཅེས་སོ། །མདོར་དྲིལ་ན། དཀོན་བརྩེགས་གསང་བ་བསམ་གྱིས་མི་ཁྱབ་པའི་མདོ་ལས། སངས་རྒྱས་འབྱུང་བ་རབ་ཏུ་རྙེད་པར་དཀའ། །ཕ་དང་མ་དག་ཆོས་ལ་གནས་པ་དང་། །དལ་དང་འབྱོར་དང་ཆོས་འདོད་གྲོགས་པོ་དང་། །མཐུན་པར་གནས་པ་བསྟན་ལ་རབ་དད་དཀོན། །དེ་རྙེད་ནས་ནི་བྱང་ཆུབ་མ་ཐོབ་བར། །མཁས་པས་ཆོས་ནི་ནམ་ཡང་མི་གཏོང་ངོ་། །ཞེས་པའི་རྗེས་སུ་འབྲངས་ནས་ཐབས་ཚུལ་དུ་མའི་སྒོ་ནས་བསམ་པར་བྱའོ༑ ༑གསུམ་པ་རྒྱུ་འབྲས་ལ་ཡིད་ཆེས་བསམ་པ་ནི། གཞུང་ལས། རངྃ་གརྃ་མིྃ་འཇུགྃ་ལསྃ་ཀྱིྃ་དབངྃ་དུྃ་འགྲོྃ། །དཀྃར་ནགྃ་རྒྱུྃ་འབྲསྃ་བདེྃ་སྡུགྃ་སོྃ་སོརྃ་སྨིནྃ། །ཞེས་གསུངས་པས་ཚུལ་དེ་ལྟ་བུ་ཡང་རང་བཞིན་བྱུང་རྒྱལ་དུ་མ་ཡིན་པར་དཀར་ནག་གི་ལས་ཀྱིས་བྱེད་པ་ཡིན་ཏེ། རྒྱལ་པོ་ལ་གདམས་པའི་མདོ་ལས། དུས་ཀྱིས་མནར་ཏེ་རྒྱལ་པོ་འགྲོ་གྱུར་ན། །ལོངས་སྤྱོད་མཛའ་དང་གཉེན་བཤེས་རྗེས་མི་འབྲང་། །སྐྱེས་བུ་དེ་ནི་གང་དང་གར་འགྲོ་ཡང་། །ལས་ནི་གྲིབ་མ་བཞིན་དུ་རྗེས་སུ་འབྲང་། །ཞེས་རང་གི་ཚེ་འདིའི་ལོངས་སྤྱོད་མཛའ་བཤེས་ལ་སོགས་པ་འབད་པས་བསྒྲུབས་པ་ཀུན་ཤི་བའི་རྗེས་སུ་མི་འབྲང་གི་རྗེས་སུ་འབྲང་ངེས་ཤེས་པ་རང་གིས་བསགས་པའི་དཀར་ནག་གི་ལས་རྣམས་སོ། །དེ་དག་ཀྱང་ཆུད་ཟ་བ་མེད་པར་བསྐལ་པ་འདས་ཀྱང་འབྱུང་སྟེ། དཀོན་བརྩེགས་སྡོམ་པ་གསུམ་བསྟན་པ་ལས། ཅི་འདྲ་བ་ཡི་ལས་བྱས་པ། །རྣམ་པར་སྨིན་པ་དེ་འདྲར་འགྱུར། །བསྐལ་པ་བྱེ་བ་ཕྲག་བརྒྱ་ཡང་༑ ༑དེ་ནི་ཆུད་ཟར་འགྱུར་བ་མེད། །ཅེས་སོ། དེ་ཡང་དཀར་ནག་གི་ལས་གཉིས་ལས་འབྲས་བུ་ཡང་བདེ་སྡུག་གཉིས་སུ་སྨིན་ཏེ། དབུལ་པོ་དེས་པས་ཞུས་པའི་མདོ་ལས། སྡིག་པའི་ལས་ལ་སྡུག་བསྔལ་དང་། །དགེ་བའི་ལས་ལ་བདེ་བ་སྟེ། །ཁྱོད་ཀྱིས་དེ་ལྟར་ཤེས་པར་གྱིས། །ཞེས་སོ། །དེ་ལྟ་བུའི་འབྲས་བུ་ལ་ཡང་བཞི་ལས། བྲལ་བའི་འབྲས་བུ་ནི་གང་དུ་སྐྱེས་ཀྱང་བདེ་བ་དང་བྲལ་བའོ། །རྣམ་སྨིན་གྱི་འབྲས་བུ་ནི་ངན་སོང་གསུམ་དུ་སྐྱེ་བའོ། །རྒྱུ་མཐུན་གྱི་འབྲས་བུ་ལ་ཡང་གཉིས། བྱེད་པ་རྒྱུ་མཐུན་སྲོག་བཅད་པའི་འབྲས་བུ་ངན་སོང་ལས་ཐར་ཡང་སྲོག་གཅོད་པ་ལ་དགའ་བ། མྱོང་བ་རྒྱུ་མཐུན་ཚེ་ཐུང་ཞིང་ནད་མང་བ་སྟེ། མི་དགེ་བཅུ་ག་ལའང་དེས་འགྲེའོ། །དབང་གི་འབྲས་བུ་ནི། སྲོག་བཅད་པས་ཡུལ་བཀྲ་མི་ཤིས་ཤིང་མཐུ་ཉམས་པའི་གནས་སུ་སྐྱེ་བ་སོགས་མདོ་སྡེ་ལས་རྣམ་འབྱེད་ནས་གསུངས་པ་ལྟ་བུའོ། །དགེ་བའི་ལས་ནི་དེ་རྣམས་ལས་ཟློག་པའོ། །འབྲས་བུ་ཡང་དེ་ལས་བཟློག་གོ། །དེ་གཉིས་ཀ་མ་ཡིན་པ་མི་གཡོ་བའི་ལས་ནི། ཆོས་ཐམས་ཅད་རང་རིག་ཙམ་དུ་རྟོགས་པ་དང་། རང་རིག་ཀྱང་ནམ་མཁའ་ལྟ་བུར་རྟོགས་པ་དང་། ཅི་ཡང་མེད་པར་རྟོགས་པ་དང་། ཡོད་མིན་མེད་མིན་དུ་རྟོགས་པ་སྟེ༑ དེའི་འབྲས་བུ་སྐྱེ་མཆེད་མུ་བཞིར་སྐྱེ་སྟེ། སློབ་དཔོན་འཕགས་པས། རྟག་དང་མངོན་པར་ཞེན་དང་གཉེན་པོ་མེད། །ཅེས་སོ། མྱོང་འགྱུར་མ་ངེས་པ་ནི། དགེ་བའི་ལས་བྱས་ཟིན་ནས་ཚོགས་ཤིང་དུས་ལ་མ་བབ་པར་གཉེན་པོའི་སྟོབས་ཀྱིས་ཟད་པ་ལྟ་བུའོ། །དེ་ལྟར་ལས་དཀར་ནག་རང་གཞན་སུའི་ཆེད་དུ་བསགས་ཀྱང་འབྲས་བུ་རང་གིས་མྱོང་བ་ནི། སློབ་དཔོན་འཕགས་པས། ཁྱོད་ཀྱིས་བྲམ་ཟེ་དགེ་སློང་ལྷ་དང་ནི། །མགྲོན་དང་ཡབ་ཡུམ་དག་དང་བཙུན་མོ་དང་། །འཁོར་གྱི་སླད་དུའང་སྡིག་པ་མི་བགྱི་སྟེ། །དམྱལ་བའི་རྣམ་སྨིན་སྐལ་ནོད་འགའ་མ་མཆིས༑ ༑ཞེས་གསུངས་པ་ལྟ་བུ་ཚུལ་དུ་མའི་སྒོ་ནས་བསམ་པར་བྱའོ། །བཞི་པ་འཁོར་བའི་ཉེས་དམིགས་ནི། །གཞུང་ལས། དམྱལྃ་བྃ་ཡིྃ་དྭགྃས་དེྃ་བཞིནྃ་དུདྃ་འགྲོྃ་དངྃ་། །མིྃ་དངྃ་ལྷྃ་མིྃན་ལྷྃ་རྣམྃས་གརྃ་སྐྱེསྃ་ཀྱངྃ་། །ཚྃ་གྲངྃ་བཀྲེསྃ་སྐོམྃ་བླུནྃ་རྨོངྃས་སྐྱེྃ་འཆིྃ་སོགྃས། །འཐབྃ་རྩོདྃ་འཆིྃ་འཕོྃ་སྡུགྃ་བསྔལྃ་དགྃ་གིསྃ་གཟིྃར། །ཞེས་པས་མི་དགེ་བའི་འབྲས་བུ་རིགས་དྲུག་ཏུ་སྐྱེས་ནས་སོ་སོའི་སྡུག་བསྔལ་མྱོང་ཚུལ་ཡང་དང་པོ་དམྱལ་བ་ལ་ཚ་དམྱལ་ནི། སློབ་དཔོན་འཕགས་པས། སེམས་ཅན་ཉེས་པར་སྤྱོད་པ་སྤྱད་རྣམས་ལ། །ཡང་སོས་ཐིག་ནག་རབ་ཏུ་ཚ་བ་དང་། །བསྡུས་འཇོམས་ངུ་འབོད་མནར་མེད་ལ་སོགས་པའི། །དམྱལ་བ་རྣམས་སུ་རྟག་ཏུ་སྡུག་བསྔལ་འགྱུར། །ཞེས་སོ། །དེའི་འཁོར་དུ་མེ་མ་མུར་ཀྱི་འོབས་དང་༑ རོ་མྱགས་ཀྱི་འདམ་དང་། རལ་གྲི་ལོ་མའི་ནགས་ཚལ་དང་། ཤལ་མ་ལིའི་སྡོང་པོ་དང་། ཐལ་ཚན་གྱི་ཆུ་བོ་རབ་མེད་རྣམས་ཡོད་ལ། དེ་རྣམས་ཀྱང་ལས་བསགས་པ་ཆེ་ཆུང་གིས་དམྱལ་ཁམས་བཅོ་བརྒྱད་ཚང་བར་མྱོང་དགོས་པ་དང་། གཙོ་བོ་ཙམ་དང་འཁོར་རྣམས་དང་འཁོར་རེ་རེ་ཙམ་མྱོང་བ་སོགས་ལྕི་ཡང་ནི་ཁྱད་པར་ཆེའོ། །གྲང་དམྱལ་ལ་ཡང་ཆུ་བུར་ཅན་དང་། ཆུ་བུར་རྡོལ་པ་ཅན། ཨ་ཆུ་ཟེར་བ། ཀྱེ་ཧུད་ཟེར་བ། སོ་ཐམ་ཐམ་པ། པདྨ་ལྟར་གས་པ། ཨུཏྤལ་ལྟར་གས་པ། ཨུཏྤལ་ལྟར་ཆེར་གས་པ་དང་བརྒྱད་དོ། །སྡུག་བསྔལ་དེ་རྣམས་བཟོད་པར་དཀའ་བའི་ཚུལ་ཡང་། སློབ་དཔོན་འཕགས་པས། འདི་ན་ཉིན་གཅིག་མདུང་ཐུང་སུམ་བརྒྱ་ཡིས། །རབ་ཏུ་དྲག་བཏབ་སྡུག་བསྔལ་གང་ལགས་པ། །དེས་ནི་དམྱལ་བའི་སྡུག་བསྔལ་ཆུང་ངུ་ལའང་། །འོལ་ཡང་མི་བགྱི་ཆར་ཡང་མི་ཕོད་དོ། །ཞེས་སོ། །ཡི་དྭགས་ཀྱི་སྡུག་བསྔལ་ནི། སློབ་དཔོན་འཕགས་པས། ཡི་དྭགས་ན་ཡང་འདོད་པས་ཕོངས་པ་ཡིས། །བསྐྱེད་པའི་སྡུག་བསྔལ་རྒྱུན་ཆགས་མི་འཆོས་པ། །བཀྲེས་སྐོམ་གྲང་དྲོ་ངལ་དང་འཇིགས་པ་ཡིས། །བསྐྱེད་པ་ཤིན་ཏུ་མི་ཟད་བསྟེན་འཚལ་ལོ། །ཞེས་པ་སྟེ། དེ་ལ་ཕྱིའི་སྒྲིབ་པ་ཅན་དགུན་མེ་དང་ཉི་མ་ཡང་གྲང་ཞིང་བསིལ་བ་དང་། དབྱར་ཟླ་བ་དང་རླུང་ཡང་ཚ་བ་དང་། བལྟས་པ་ཙམ་གྱིས་ལྗོན་ཤིང་གི་ལོ་འབྲས་དང་འབབ་ཆུ་རྒྱ་མཚོར་བཅས་པ་སྐམས་ཤིང་དགུན་དུང་དང་ཚ་སྒོ་ཅན་དུ་འགྱུར་བ་དང་། འགུལ་བ་ཙམ་གྱིས་ཚིགས་དང་དབང་པོ་ཐམས་ཅད་འཁྲོལ་ནས་འགྲོ་བ་སོགས་སོ། །ནང་གི་སྒྲིབ་པ་ཅན་ནི། ལུས་ཆེ་ཞིང་རིད་པ་པགས་པ་སྲབ་ཅིང་བྲང་དང་རྩིབས་མ་ཆེར་གྱེས་པ་ཁ་ཆུང་ཞིང་སྐེ་ཕྲ་བ། གསུས་པ་སྦོམ་ཞིང་རྐང་ལག་སྐེམ་པ་བཀྲེས་ཤིང་སྡུག་བསྔལ་བ་ཅན་ནོ། །ཟས་སྐོམ་གྱི་སྒྲིབ་པ་ཅན་ནི། ལུས་རིད་ཅིང་ཟས་སྐོམ་ལ་ཡིད་བཏགས་པ། ཟས་སྐོམ་གྱི་སྒྲ་ཙམ་ཡང་མི་ཐོས་པ། རྒྱ་ལ་རྙེད་ན་ཐམས་ཅད་ལྕགས་ཀྱི་ཐོ་ལུམ་མེ་འབར་བ་དང་མེ་མ་མུར་དུ་འགྲོ་བ་དང་། རྣག་ཁྲག་དང་སྣབས་ལུད་དང་མི་གཙང་བར་མཐོང་བས་བཟའ་མི་ནུས་པ་དག་གོ། །སྤྱི་མཐུན་གྱི་སྒྲིབ་པ་ཅན་ནི། དུར་ཁྲོད་ཀྱི་ཤ་ཟ་ལྟ་བུ་ཟས་རང་གར་མེད་པ། སྐོམ་རང་གར་བཏུང་དུ་མེད་ཅིང་བཀྲེས་སྐོམ་དབུལ་ཕོངས་གྲང་བའི་སྡུག་བསྔལ་ལས་ཐར་བའི་དུས་མེད་པ་དག་གོ། །དུད་འགྲོ་ལ་ཡང་། སློབ་དཔོན་འཕགས་པས། དུད་འགྲོའི་སྐྱེ་གནས་ན་ཡང་གསོད་པ་དང་། །བཅིངས་དང་བརྡེག་སོགས་སྡུག་བསྔལ་སྣ་ཚོགས་པ། །ཞི་འགྱུར་དགེ་བ་སྤངས་པ་རྣམས་ལ་ནི། །གཅིག་ལ་གཅིག་ཟ་ཤིན་ཏུ་མི་བཟད་པ། །ཞེས་པའི་བྱིངས་ལ་གནས་པ་ནི། ཕྱིའི་རྒྱ་མཚོར་གནས་པ་གླུམ་ངར་མའི་སྦང་མ་ཙམ་ཡོད་པ་རྣམས། གཅིག་གིས་གཅིག་ཟ་བ་དང་། གསོད་པ་དང་། འདྲུད་པ་དང་། གནོད་པའི་སྡུག་བསྔལ་དཔག་ཏུ་མེད་དོ། །ཁ་འཐོར་བ་ནི། ད་ལྟ་མངོན་སུམ་དུ་མཐོང་བ་འདི་རྣམས་ཡིན་ཏེ། རང་ལ་དབང་མེད་པར་གཞན་གྱིས་སྣ་ཕུག་ཅིང་ཁྲིད་པ་དང་། ལྕགས་དང་། ལྕགས་ཀྱུས་བཏབ་སྟེ་མི་ནུས་བཞིན་དུ་རྨོ་བ་དང་། བཀོལ་བ་དང་། མི་ཐེག་བཞིན་དུ་འགེལ་བ་དང་། ཤ་དང་། པགས་པ་དང་། མུ་ཏིག་དང་། བལ་དང་། རུས་པ་ལ་སོགས་པའི་ཆེད་དུ་གསོད་ཅིང་འཛིན་པ་དང་། དུད་འགྲོ་ནང་ཁུལ་དུ་གཅིག་གིས་གཅིག་གསོད་ཅིང་རྣམ་པར་འཚེ་བ་རྣམས་སོ། །མི་རྣམས་ཀྱི་སྡུག་བསྔལ་ཡང་། རྒྱ་ཆེར་རོལ་བ་ལས། སྲིད་གསུམ་སྐྱེ་རྒ་ན་འཆིའི་སྡུག་བསྔལ་དང་། །འཆི་མེ་རབ་འབར་འདི་ནི་མགོན་མེད་པ། །སྲིད་ལས་འབྱུང་འགྱུར་རིགས་དྲུག་རྟག་ཏུ་རྨོངས། །བུམ་པར་ཆུད་པའི་བུང་བ་འཁོར་བཞིན་ནོ། །ཞེས་པ་ལྟར་སྐྱེ་རྒ་ན་འཆི་སྟེ་སྡུག་བསྔལ་གྱི་ཆུ་བོ་ཆེན་པོ་བཞི་དང་། གཞན་ཡང་ཡོད་པ་ཕྱོགས་བསྲུང་། མེད་པ་འཚོལ་བཙལ། དགྲ་སྡང་བ་དང་འཕྲད་པ། གཉེན་བྱམས་པ་དང་བྲལ་བ་ལ་སོགས་པའི་སྡུག་བསྔལ་དཔག་ཏུ་མེད་པ་འབྱུང་བ་ནི་རང་རེ་རྣམས་ལ་ཉམས་སུ་མྱོང་བས་གྲུབ་པ་འདི་ཉིད་ཡིན༑ ལྷ་མིན་ལ་ཡང་། སློབ་དཔོན་འཕགས་པས། ལྷ་མིན་དག་ནའང་རང་བཞིན་གྱིས་ལྷ་ཡི། །དཔལ་ལ་སྡང་ཕྱིར་ཡིད་ཀྱི་སྡུག་བསྔལ་ཆེ། །ཞེས་ལྷའི་དཔལ་ལ་ཕྲག་དོག་ཅིང་ལྷའི་བུ་མོ་མཛེས་མ་ལ་རྩོད་པའི་གཡུལ་ཆེན་པོ་བཤམས་ཏེ་འཐབ་ཅིང་བརྩད་པས་ཕམ་ནས་བསད་ཅིང་འགྱེལ་བ་དང་། ཁྲག་ཏུ་སྐྱུགས་པ་དང་། ཁ་སྦུབ་ཏུ་འགྱེལ་ཞིང་ཡིད་མྱ་ངན་གྱིས་ནོན་ནས་ཆོ་ངེ་འདེབས་ཤིང་སྡུག་བསྔལ་བཟོད་གླགས་མེད་པ་དམྱལ་བ་ཡང་སོས་དང་ཁྱད་མེད་པར་གསུངས་སོ། །ལྷ་རྣམས་ལ་ཡང་། སློབ་དཔོན་འཕགས་པས། ལུས་ཀྱི་ཁ་དོག་མི་སྡུག་འགྱུར་བ་དང་། །སྟན་ལ་མི་དགའ་མེ་ཏོག་ཕྲེང་རྙིང་དང་། །གོས་ལ་དྲི་མ་ཆགས་དང་ལུས་ལས་ནི། །སྔོན་ཆད་མེད་པའི་རྔུལ་འབྱུང་ཞེས་བགྱི་བ། །མཐོ་རིས་འཆི་འཕོ་སྦྲོན་བགྱིད་འཆི་ལྟས་ལྔ། །ལྷ་ཡུལ་གནས་པའི་ལྷ་རྣམས་ལ་འབྱུང་སྟེ། །ས་སྟེང་མི་རྣམས་འཆི་བར་གྱུར་པ་དག །སྦྲོན་པར་བྱེད་པའི་འཆི་ལྟས་རྣམས་དང་འདྲ། །ཞེས་ལྷ་རྣམས་ཀྱང་ལོངས་སྤྱོད་བདེ་སྐྱིད་ལ་དབང་འབྱོར་ཡང་འཆི་བའི་ཚེ་ཉེ་བའི་ལྟས་ལྔ་མཐོང་བས་སྡུག་བསྔལ་བར་འགྱུར་ལ། ཚེ་འཕོས་ནས་སྔོན་གྱི་བསགས་པ་ཟད་པས་སླར་ངན་སོང་རྣམས་སུ་ལྷུང་བས་བདེ་བའི་སྐབས་མེད་དོ། །དེ་ལྟ་ན་འགྲོ་བ་རིགས་དྲུག་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ལས་མེད་པའི་ཕྱིར། དེ་རྣམས་བསམ་ཚུལ་སྣ་ཚོགས་ཀྱི་སྒོ་ནས་བསམ་པར་བྱའོ༑ ༑གཉིས་པ་ཐུན་མོང་མ་ཡིན་པའི་སྔོན་འགྲོ་ནི། གཞུང་ལས། འགྲོྃ་སྐྱབྃས་བླ་ྃམེདྃ་བསྟནྃ་རྩྃ་དཀོནྃ་མཆོགྃ་གསུམྃ། །ཞེས་པས་དེ་ལྟར་རིགས་དྲུག་གི་སྡུག་བསྔལ་ལས་སྐྱོབ་པར་ནུས་པ་ནི་གང་ཞེ་ན། སློབ་དཔོན་དབྱིག་གཉེན་གྱིས། དགེ་བསྙེན་གསུམ་ལ་སྐྱབས་འགྲོ་བས། །དེ་ནི་སྡོམ་བརྒྱད་རྩ་བ་ཡིན། །སངས་རྒྱས་ཆོས་དང་དགེ་འདུན་ནི། །ཐར་པ་འདོད་པ་རྣམས་ཀྱི་སྐྱབས༑ ༑ཞེས་སོ། །དེ་ལྟར་མཆོག་གསུམ་ཁོ་ནར་སྐྱབས་སུ་འོས་པའི་རྒྱུ་མཚན་ཅི་ཞེ་ན། གཞུང་ལས། རྟགྃ་པའིྃ་ཞེས་སྨོས་པས་སངས་རྒྱས་ནི་དོན་གཉིས་མཐར་ཕྱིན་པའི་ཕྱིར་གཏན་གྱི་སྐྱབས་གནས་ཡིན་ལ་ཆོས་དང་དགེ་འདུན་ནི་དེ་སྒྲུབ་པའི་ཐབས་དང་ལམ་གྱི་གྲོགས་ཡིན་པའི་ཕྱིར། རྒྱུད་བླ་མ་ལས། སྐྱབས་ནི་སངས་རྒྱས་ཉག་གཅིག་སྟེ། །ཞེས་གསུངས་སོ། །དེ་ལ་སྐྱབས་འགྲོའི་ངོ་བོ་ནི། གཞུང་ལས། སྐྱབྃས་གནསྃ་ཞེས་ཡུལ་ཁྱད་པར་ཅན་དེ་ལ་སྐྱབས་སུ་བསྟེན་འདོད་ཀྱི་བློ་སྟེ། འདུལ་ལུང་ཕྲན་ཚེགས་ལས། སྐྱབས་དེ་ལ་ནི་བརྟེན་ནས་སུ། །སྡུག་བསྔལ་ཀུན་ལས་གྲོལ་བར་འགྱུར། །ཞེས་སོ། །སྐྱབས་འགྲོའི་ངེས་ཚིག་ནི། གཞུང་ལས། སྐྱོབྃ་མཛདྃ་རིནྃ་ཆེནྃ་གཏེརྃ། །ཞེས་གང་ལས་སྐྱོབ་ན་འགྲོ་བ་རིགས་དྲུག་གི་སྡུག་བསྔལ་དེ་ལས་སྐྱོབ་པ་སྟེ། འཇམ་དཔལ་རྣམ་པར་རོལ་པའི་མདོ་ལས། འཇིགས་གྱུར་འཇིགས་པ་སེལ་མཛད་ཕྱིར། །སྐྱབས་མེད་སྐྱོབ་པའི་སངས་རྒྱས་དང་། །ཞེས་སོགས་སོ། །སྐྱབས་འགྲོའི་དབྱེ་བ་ལའང་། གཞུང་ལས། ཐེགྃ་པྃ་གསུམྃ་བསྟནྃ་ཞེས་པས་ཉན་ཐོས་རང་སངས་རྒྱས་བྱང་སེམས་གསུམ་གྱི་ཐེག་པ་ཆུང་འབྲིང་ཆེ་གསུམ་གྱི་དབྱེ་བས་སྐྱབས་འགྲོ་བྱེད་ཚུལ་སོགས་མང་དུ་ཡོད་ཀྱང་འདིར་མ་སྤྲོས་ལ། སྐྱབས་འགྲོ་དངོས་ནི། གཞུང་ལས། བསྒྲུབྃ་བྱྃ་སྡོམྃ་པའིྃ་མཆོྃག །ཅེས་པས་བླ་མ་དཀོན་མཆོག་གི་སྤྱན་སྔར་མཆོད་གཏོར་བཤམས་ལ་སྐྱབས་འགྲོའི་སྡོམ་པ་ཚུལ་ལྡན་དུ་བླང་དགོས་སོ། །སྔར་སྐྱབས་སྡོམ་ཐོབ་ཟིན་ན་སྐབས་འདིར་ལུས་གནད་སོགས་སྔ་མ་ལྟར་གྱི་ངང་ནས་རང་ཉིད་ཐ་མལ་པའི་མདུན་དུ། གྱད་དང་སེང་གེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་ཡངས་ཤིང་རྒྱ་ཆེ་བའི་རྒྱན་བཀོད་པ་ཕུན་སུམ་ཚོགས་པ་དང་ལྡན་པའི་སྟེང་དུ། པཾ་ལས་པདྨ། ཨ་ལས་ཟླ་བ། རཾ་ལས་ཉི་མའི་དཀྱིལ་འཁོར་འོད་འབར་བའི་སྟེང་དུ་ངོ་བོ་དྲིན་ཅན་རྩ་བའི་བླ་མ་ལ། རྣམ་པ་རྡོ་རྗེ་འཆང་སྐུ་མདོག་སྔོན་པོ་བཻ་ཌཱུརྻ་ལྟ་བུ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ཐབས་སུ་འཛིན་པ་དར་དང་རིན་པོ་ཆེའི་རྒྱན་དུ་མས་བརྒྱན་པ། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པའི་མདུན་དུ་ཡི་དམ་རྒྱུད་སྡེ་བཞིའི་ལྷ་ཚོགས། གཡས་སུ་བསྐལ་པ་བཟང་པོའི་སངས་རྒྱས་སྟོང་རྩ་གཉིས། རྒྱབ་ཏུ་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་ལ་དམ་པའི་ཆོས་ཇི་སྙེད་པ་གླེགས་བམ་གྱི་རྣམ་པས་བསྐོར་བ། གཡོན་དུ་འཕགས་པའི་དགེ་འདུན་རྣམས་ཚོམ་བུར་བཞུགས་པ། ཁྲིའི་ཐད་དུ་དཔའ་བོ་མཁའ་འགྲོ་དམ་པ་ཆོས་སྐྱོང་བའི་སྲུང་མ་རྣམས་སྤྲིན་དཀྲིགས་པ་ལྟར་ཕུང་ངེར་བཞུགས་པར་བསམ་ལ། ཕྱི་ནང་གི་མཆོད་པ་དང་། རང་གི་ལུས་ལོངས་སྤྱོད་དགེ་བའི་རྩ་བ་དང་བཅས་པ་ལྟོས་མེད་དུ་ཕུལ་ནས། བདག་སོགས་ཁམས་གསུམ་འགྲོ་བ་རིགས་དྲུག་མ་ཚོགས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། །སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །དམ་པའི་ཆོས་རྣམས་ལ་སྐྱབས་སུ་མཆིའོ། །འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་ཡེ་ཤེས་ཀྱི་སྤྱན་དང་ལྡན་པ་རྣམས་ལ་སྐྱབས་སུ་མཆིའོ། །ཞེས་པའི་དོན་དྲན་བཞིན་པས་བདག་གིས་སྐྱབས་འགྲོ་བགྱིས་པའི་ཚེ་ནམ་མཁའི་མཐའ་མཉམ་རིགས་དྲུག་གི་སེམས་ཅན་ཐམས་ཅད་ཀྱང་སྐྱབས་འགྲོ་འུར་དི་རི་རི་བྱེད་པར་བསམ་ལ་ཐུན་རེར་བརྒྱ་རྩ་རེ་ཡན་ཆད་ངེས་པར་བྱ་དགོས་སོ། །མཐར་སྐྱབས་ཡུལ་རང་གི་སྤྱི་བོར་བསྟིམ་པའམ་ཡང་ན་དུས་ཀུན་ཏུ་མདུན་གྱི་ནམ་མཁར་འབྲལ་མེད་དུ་བསྒོམ་པར་བྱའོ། །དེ་དག་གི་བསླབ་བྱ་ནི། གཞུང་ལས། བསླབྃ་བྱའིྃ་སྙིངྃ་པོྃ་ཞེས་པས་སྐྱབས་འགྲོའི་བསླབ་བྱ་ནི། སྡོམ་པ་གསུམ་གྱི་བསླབ་བྱའི་རྩ་བའམ་སྙིང་པོ་ཡིན་པས་སྤང་བར་བྱ་བ་ནི། སངས་རྒྱས་ལ་སྐྱབས་སུ་སོང་ནས་དབང་ཕྱུག་ལ་སོགས་པའི་འཇིག་རྟེན་པའི་ལྷ་མཐུ་བོ་ཆེ་རྣམས་ལ་ཕྱག་མི་བྱ་ཞིང་། སྐྱབས་སུ་མི་འགྲོ་ན་གཞན་ཡུལ་ལྷ་གཞི་བདག་སོགས་ལ་སྨོས་ཅི་དགོས་ཏེ། མྱ་ངན་ལས་འདས་པ་ཆེན་པོའི་མདོ་ལས། སངས་རྒྱས་དག་ལ་སྐྱབས་གསོལ་ནས། །དེ་ནི་ཡང་དག་དགེ་བསྙེན་ཏེ། །ནམ་དུའང་ལྷ་རྣམས་གཞན་དག་ལ། །སྐྱབས་སུ་གསོལ་བར་མི་འགྱུར་རོ། །ཞེས་སོ། །ཆོས་ལ་སྐྱབས་སུ་སོང་ནས་སེམས་ཅན་ལ་འཚེ་བ་སྤང་དགོས་ཏེ། ཆོས་ནི་ཞི་ཞིང་འཚེ་བ་དང་བྲལ་བའི་མཚན་ཉིད་ཅན་ཡིན་པའི་ཕྱིར། སྲོག་ཆགས་གསོད་པ་དང་། གོ་རར་གཟུད་པ་དང་། མི་ནུས་བཞིན་རྨོ་བ་དང་། མི་ཐེག་བཞིན་འགེལ་བ་དང་། ཤ་གཅོད་པ་དང་། སྣ་འབུག་པ་དང་། བྲེད་སྔངས་ཆེར་འདེད་པ་དང་། རྡུང་བ་དང་། རྡེག་པ་སོགས་མདོར་ན་སྲོག་ཆགས་ལ་འཚེ་བ་མཐའ་དག་སྤང་དགོས་ཏེ། མྱང་འདས་ལས། དམ་པའི་ཆོས་ལ་སྐྱབས་སོང་ནས་སེམས་ཅན་ལ་འཚེ་ཞིང་གསོད་པའི་སེམས་དང་བྲལ་དགོས་སོ། །ཞེས་སོ། །དགེ་འདུན་ལ་སྐྱབས་སུ་སོང་ནས་གྲོགས་མུ་སྟེགས་ཅན་དང་མི་འགྲོགས་ཏེ། མྱང་འདས་ལས། དགེ་འདུན་དག་ལ་སྐྱབས་སོང་ནས༑ ༑མུ་སྟེགས་ཅན་དང་མི་འགྲོགས་སོ། །ཞེས་གསུངས་ལ། མུ་སྟེགས་ཅན་གྱི་རིགས་མིན་ནའང་། ཐེག་པ་ཆེན་པོའི་ཆོས་ལ་ལོག་པར་ལྟ་ཞིང་ཆོས་མིན་ལ་སྤྱོད་ན། ཆ་ལུགས་ཇི་ལྟར་བཟང་ཡང་མུ་སྟེགས་དང་འདྲ་བས་སྤང་དགོས་སོ། །སྒྲུབ་ཅིང་བླང་བར་བྱ་བ་ནི། སངས་རྒྱས་ཀྱི་སྐུ་བྲིས་འབུར་སོགས་གང་ལ་ཡང་མོས་གུས་རྒྱ་ཆེན་པོ་བྱ། དེ་ལ་རིན་ཐང་གཅོད་པ་དང་༑ བཤིག་པ་དང་། གཏའ་མར་གཟུད་པ་དང་། རབ་གནས་བྱས་མ་བྱས་གང་ཡིན་ཡང་རུང་སངས་རྒྱས་ཀྱི་སྐུའི་རྣམ་པ་ཙམ་དུ་གྲུབ་ན་ལེགས་ཉེས་ཙམ་ལ་ཡང་མ་ལྟོས་པར་དད་པའི་སྟོབས་བསྐྱེད་ལ་མ་གུས་པ་སྤང་། དམ་པའི་ཆོས་རྣམ་དག་ལ་སྐུར་འདེབས་སྤངས་ལ་ཆོས་མིན་གྱི་རྗེས་སུ་མི་འཇུག །ཆོས་ཡང་དག་སྨྲ་བའི་བཤེས་གཉེན་ལ་མི་གུས་ཤིང་ཉེས་པ་བརྗོད་པ་དང་བརྙས་པའི་སྤྱོད་པ་སྤངས་ལ་གུས་པ་ལྷུར་བྱ། དགེ་འདུན་ལ་ངན་སྨྲས་སྐུར་འདེབས་ཅོ་འདྲི་བརྙས་པ། འཐབ་རྩོད་སོགས་སྤང་ཞིང་དད་གུས་ཕྱག་དང་གུས་ཕྱག་དང་ཞེ་ས་བསྙེན་བཀུར་བ་མཆོད་ཅིང་རིམ་འགྲོ་བཀུར་སྟི་ཕུ་དུད་སོགས་ལ་བསླབ་པར་བྱ་ཞིང་། ཐ་ན་དགེ་འདུན་གྱི་གཟུགས་བརྙན་ཙམ་ལ་ཡང་བརྙས་པར་མི་བྱ། དགེ་འདུན་ནི་དྲན་པ་ཙམ་ལ་ཡང་ཕན་ཡོན་ནི་དཔག་ཏུ་མེད་ལ། མཐོང་ནས་དད་པས་མཚམས་སྦྱར་ནས་ཚེ་འཕོས་པ་དག་ལའང་ཕན་ཡོན་གཞལ་དུ་མེད་པའི་ཕྱིར་རོ། །ཐུན་མོང་དུ་དུས་བཟང་པོ་རྣམས་ལ་དཀོན་མཆོག་གསུམ་མཆོད་ཅིང་བཀུར་བ་དང་། ཉིན་ཞག་ཕྲུགས་རེ་ལའང་མཆོད་པ་ཚང་མ་ཚར་རེ་བརྗེས་ནས་དབུལ། ན་ཚ་དང་སྡུག་བསྔལ་བྱུང་ཡང་དཀོན་མཆོག་གསུམ་ལ་གསོལ་བ་འདེབས་ཤིང་ཐེག་ཆེན་སེམས་བསྐྱེད་ཀྱི་ལམ་གཏོང་བྱ་བ་མ་གཏོགས་ཐབས་གཞན་སྨན་དཔྱད་མོ་རྩིས་བོན་ཆོག་སོགས་མི་བྱ། དེ་ལྟ་བུ་བྱུང་ཚེ་དཀོན་མཆོག་མཆོད་དགེ་འདུན་ལ་བསྙེན་བཀུར་བྱ། གསུང་རབ་བཀླག །སཱཙྪ་གདབ། ཆོས་སྐྱོང་ལ་གཏོར་མ་འབུལ་བ་སོགས་བགྱི། སྲོག་དང་བྱ་དགའ་ལ་སོགས་དགོས་པ་གལ་པོ་ཆེ་གང་གི་ཆེད་དུའང་དཀོན་མཆོག་གསུམ་བློས་མི་སྤང་། ཕྱོགས་གར་འགྲོ་ཡང་དཀོན་མཆོག་གསུམ་མ་གཏོགས་པའི་སྐྱབས་གཞན་མི་བཙལ། རབ་དུས་ཀུན། འབྲིང་ཉིན་མཚན་དུས་བཅུ་གཉིས། ཐ་ན་ཡང་ཉིན་མཚན་དུས་དྲུག་ཏུ་དཀོན་མཆོག་གསུམ་ལ་སྐྱབས་སུ་འགྲོ་ཞིང་དྲན་པས་མི་བརྗེད་པར་བྱ། གཙོ་བོར་སེམས་ཅན་རྣམས་འཁོར་བར་འཁྱམས་པ་ལས་སྐྱོབ་འདོད་བུ་གཅིག་པུ་དགྲའི་ལག་ཏུ་ཤོར་བའི་ཕ་མ་ལྟར་བྱའོ། །དེ་ལྟ་བུའི་ཕན་ཡོན་ནི། གཞུང་ལས། ཕནྃ་ཡོནྃ་ཞེས་སྨོས་པས་སྡོམ་པ་གསུམ་གྱི་རྩ་བ་དང་འཁོར་བའི་ཉེས་པ་སྲེག་བྱེད་ཡིན་པ་སོགས་ཕན་ཡོན་བརྗོད་པས་མི་ལང་བ་སྟེ། འདུལ་བ་ལུང་རྣམ་འབྱེད་ལས། རྩྭ་སྐམ་ཕུང་པོ་རི་ལྟར་སྤུངས་པ་ཡང་། །མེ་སྟག་ཡུང་འབྲུ་ཙམ་གྱིས་སྲེག་པ་ལྟར། །དཀོན་མཆོག་གསུམ་ལ་མཆོད་བྱས་བསོད་ནམས་ཀྱིས། །སྡིག་པའི་ཕུང་པོ་མ་ལུས་སྲེག་པར་བྱེད། །ཅེས་སོགས་དཔག་ཏུ་མེད་པ་གསུངས་སོ། །དེ་ལྟ་བུའི་སྐྱབས་སུ་སོང་བའི་སྡོམ་པ་ཁྱད་པར་ཅན་དེ་ཡང་། གཞུང་ལས། གཏོངྃ་ཐོབྃ་བསྟནྃ། ཞེས་པས་ཐོབ་པའི་དུས་ནི་རང་རྒྱུད་ལ་འཆི་བ་དང་མི་རྟག་པ་རྒྱུད་ལ་སྐྱེས་ཤིང་རྒྱུ་འབྲས་ལ་ཡིད་ཆེས། འཁོར་བའི་ཉེས་དམིགས་མཐོང་། བདག་སོགས་སེམས་ཅན་ཐམས་ཅད་སྡུག་བསྔལ་དེ་ལས་ཐར་འདོད་ཀྱི་བསམ་པས་དཀོན་མཆོག་གསུམ་ལ་སྐྱབས་སུ་འགྲོ་བའི་བློས་མཆོག་གསུམ་གྱི་སྤྱན་སྔར་སྐྱབས་སུ་སོང་བའི་ཚེ་ཐོབ་ཅིང་། རྒྱུ་འབྲས་དང་དཀོན་མཆོག་གསུམ་ལ་ལོག་པར་ལྟ་ཞིང་ཡིད་མི་ཆེས་པ་དང་། སྐྱབས་འགྲོའི་བསླབ་བྱ་ལས་འགལ་བ་དང་། ཉིན་ཞག་ཕྲུགས་གཅིག་ལ་དྲུག་ཏུ་བྱས་པའི་ཆ་གཅིག་ལ་མཆོག་གསུམ་ལ་སྐྱབས་སུ་མ་གསོལ་ཞིང་མ་དྲན་ན་སྡོམ་པ་གཏོང་བ་ཡིན་ནོ། །གསུམ་པ་ཁྱད་པར་གྱི་སྔོན་འགྲོ་ནི། དེ་ལྟར་དཀོན་མཆོག་གསུམ་ལ་སྐྱབས་སུ་སོང་ནས་ཉོན་མོངས་པ་སྤོང་བའི་ཚུལ་ཁྲིམས་ལ་བསླབ་དགོས་པའི་ཕྱིར། དེ་ཡང་། གཞུང་ལས། སྤོངྃ་སེམྃས་གཉེནྃ་པོསྃ་ཞེས་སྨོས་པས། ལུས་ངག་ཡིད་གསུམ་གྱི་མི་དགེ་བ་མཐའ་དག་སྤོང་བའམ་ཉོན་མོངས་པ་དེ་དག་གི་གཉེན་པོ་དང་། སེམས་དགེ་བའི་ས་བོན་དམ་པ་སྟེ། སློབ་དཔོན་ཞི་བ་ལྷས། སྤོང་བའི་སེམས་ནི་ཐོབ་པ་ལས། །ཚུལ་ཁྲིམས་ཕ་རོལ་ཕྱིན་ཅེས་བཤད། །ཅེས་གསུངས་ལ། དེ་ཡང་གཞུང་ལས། སྡོམྃ་པྃ་རིསྃ་བདུནྃ་གངྃ་༑ ༑ཞེས་པས་གོང་གི་དགོས་པ་ཁྱད་པར་ཅན་དེ་དག་དང་། ཁྱད་པར་སྡོམ་པ་གསུམ་རིམ་ཅན་གྱི་སླད་དུ་སོ་སོར་ཐར་པའི་སྡོམ་པ་རིས་བདུན་གང་རུང་ཞིག་ངེས་པར་ཐོབ་དགོས་པ་ཡང་། རྟེན་གྱིས་དབྱེ་ན་དགེ་སློང་ཕ་མ་གཉིས། དགེ་ཚུལ་ཕ་མ་གཉིས། དགེ་གཉེན་ཕ་མ་གཉིས། བར་སློབ་མ་དང་བདུན་ནོ། །ཆོ་གས་དབྱེ་ན། དགེ་སློང་དང་། དགེ་ཚུལ་དང་། བར་སློབ་མ༑ དགེ་བསྙེན་གྱི་ཆོ་ག་རྣམས་སོ། །བསླབ་བྱའི་སྒོ་ནས་དབྱེ་ན། དགེ་སློང་གི་ཁྲིམས་ཉིས་བརྒྱ་དང་ལྔ་བཅུ་རྩ་གསུམ། དགེ་ཚུལ་གྱི་བསྲུང་བྱ་བཅུ་གསུམ། དགེ་བསྙེན་གྱི་རྩ་བ་བཞི་འམ་ལྔ་སོགས་སོ། །གཞན་ཡང་ཁྱིམ་པ་ཡིན་ན་བསྙེན་གནས་ཀྱི་སྡོམ་པ་དག་གོ། །དེ་ལྟར་ན་སྔར་སྡོམ་པ་ཐོབ་ཟིན་ནས་རབ་ཉེས་མེད་ཕུན་ཚོགས། ཐ་ན་ཡང་བཤགས་སྡོམ་གྱིས་རྣམ་པར་དག་པ་ཞིག་དགོས་ལ། དེ་མིན་ན་སྐབས་འདིར་སོ་ཐར་རིས་བདུན་གང་རུང་སྡོམ་པ་ཉེས་མེད་ཕུན་ཚོགས་རྒྱུ་རྐྱེན་འཛོམས་པར་བྱས་ལ་བླང་ཞིང་། ཐ་ན་ཡང་བསྙེན་ནས་ཙམ་ཞིག་ངེས་པར་བླང་དགོས་སོ། །དེ་ལྟར་བླང་དགོས་ན་བླང་བའི་ཡུལ་ནི། གཞུང་ལས། རྣམྃ་དགྃ་ཞིངྃ་ལྃ་ཞེས་པ་ཆོ་ག་སོ་སོ་ནས་བཤད་པའི་མཁན་སློབ་ཚུལ་ལྡན་མང་ཐོས་ཤིག་གོ། །བླང་ཚུལ་ཡང་། གཞུང་ལས། ངེསྃ་འབྱུངྃ་བསྃམ་པྃ་ཡིྃས། །ཞེས་པས་ཐེག་པ་ཆེན་པོའི་སེམས་བསྐྱེད་རྒྱ་ཆེན་པོ་དང་ལྡན་པའི་བློས་བླང་ངོ་། །དེ་ལྟར་བླངས་པའི་བསླབ་བྱ་ཡང་གཞུང་ལས། བསླབྃ་ལསྃ་མིྃ་འདའྃ་ཞེས་པས་གཤིས་ཀྱི་རང་བཞིན་གྱི་མི་དགེ་བ་དེ་བཅོམ་ལྡན་འདས་ཀྱིས་དགག་བཅས་ཀྱི་བསླབ་པ་དང་། གཤིས་རང་བཞིན་གྱི་དགེ་བ་དེ་བཅོམ་ལྡན་འདས་ཀྱིས་སྒྲུབ་བཅས་ཀྱི་བསླབ་པར་མཛད་པ་སྟེ། སོ་སོར་ཐར་པ་ལས། སྡིག་པ་ཅི་ཡང་མི་བྱ་ཞིང་། །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་འདུལ། །ཞེས་སོ༑ ༑དེ་ལྟ་བུ་བསྲུང་ཚུལ་ཡང་། སྲོག་དང་མིག་འབྲས་ལྟར་ཕྲ་ཞིང་ཕྲ་བ་ནས་བསྲུང་དགོས་པ་ཡང་། སོ་ཐར་ལས་གཡག་རྔའི་རྩེ་མོའི་དཔེས་མཚོན་ནས་གསུངས་པ་ལྟར་རོ། །དེ་ལྟར་བསྲུངས་པའི་ཕན་ཡོན་ནི། གཞུང་ལས། ཡོནྃ་ཏནྃ་ཀུནྃ་གྱིྃ་རྟེནྃ། །ཞེས་པས་ཚུལ་ཁྲིམས་འདི་ནི་ཡོན་ཏན་ཐམས་ཅད་ཀྱི་འབྱུང་གནས་ཆོས་ཐམས་ཅད་ཀྱི་གཞི་མ། སྡོམ་པ་གོང་མ་གཉིས་ཀྱི་རྩ་བ་ཁོ་ན་སྟེ། སའི་སྙིང་པོ་འཁོར་ལོ་བཅུ་པའི་མདོ་ལས། འདི་ལྟ་སྟེ་ས་ཆེན་པོ་འདི་ལ་བརྟེན་ནས་རྩི་ཤིང་དང་ལོ་ཏོག་དང་ཤིང་གེལ་པ་དང་ནགས་ཚལ་ལ་སོགས་པ་ཐམས་ཅད་སྐྱེའོ༑ ༑དེ་བཞིན་དུ་ཚུལ་ཁྲིམས་གྱི་རྩ་བ་འདི་ལ་བརྟེན་ནས་དགེ་བའི་ཆོས་ཐམས་ཅད་འཕེལ་ཞིང་སྐྱེ་བར་འགྱུར་རོ། །ཞེས་སོ། །དེ་ལྟ་བུའི་ཚུལ་ཁྲིམས་དེ་ཉིད་རྣམ་པར་དག་པར་བྱ་བའི་ཕྱིར་གལ་ཏེ་སྐྱོན་གྱིས་གོས་ནའང་། གཞུང་ལས། ཉམྃས་ནྃ་ཕྱིརྃ་བཅོསྃ་ཞེས་པས་གཞན་དག་སོ་ཐར་གྱི་སྡོམ་པ་རྫ་བེའུ་ཆག་པ་ལྟ་བུ་དང་། རྩ་བ་གཅིག་ཉམས་ན་སྡོམ་པ་ཀུན་མ་ཕུལ་བ་སླར་མི་ཆགས་པ་དང་། སྡོམ་པ་བླངས་ནས་ཉམས་པ་བས་མ་བླང་བ་ཕན་ཡོན་ཆེ་བ་སོགས་བཤད་ཚུལ་མང་ན་ཡང་འདིར་ཕམ་པ་བཞི་བུ་ལོན་ནོར་ཅན་ལྟར་གསུངས་པ་དང་། ཉམས་ཀྱང་སྟོབས་བཞིའི་སྒོ་ནས་བཤགས་པས་ངེས་པར་བྱང་བར་བཤད་པ་དང་། གསེར་འོད་དམ་པ་ལས། གང་གིས་བསྐལ་པ་སྟོང་རྣམས་སུ། །ཤིན་ཏུ་མི་བཟད་སྡིག་བགྱིས་པ། །ལན་གཅིག་རབ་ཏུ་བཤགས་པ་ཡིས། །དེ་དག་ཐམས་ཅད་འབྱང་བར་འགྱུར། །ཞེས་སོ། །དེ་ལྟ་བུ་གཏོང་ཐོབ་ཀྱི་དུས་ཀྱང་། གཞུང་ལས། གཏོངྃ་ཐོབྃ་དུསྃ་ཤེསྃ་བྱ།ྃ །ཞེས་པས་གཞན་དག་སོ་ཐར་གྱི་སྡོམ་པ་ནི། མངོན་པ་མཛོད་ལས། བསླབ་པ་ཕུལ་དང་སོགས་ཀྱི་ལུང་གིས་གཏོང་ཞེས་ཐེག་པ་ཆུང་ངུའི་ཚུལ་ལྟར་བཤད་ཀྱང་། འདིར་མགོན་པོ་འབྲི་གུང་པ་ཆེན་པོས་འདུལ་བ་ལྷག་པར་ཐེག་ཆེན་དུ་བཞེད་པས་ཤི་འཕོས་ཀྱང་གཏོང་བར་མི་འདོད་དེ། རྣམ་པར་ཤེས་པ་འཕོ་བའི་མདོ་ལས། བཟང་སྐྱོང་རྣམ་པར་ཤེས་པའི་ཁམས་འདི་ནི་ལུས་ཡོངས་སུ་བཏང་ནས་དགེ་དང་མི་དགེ་བའི་རྗེས་སུ་འཇུག་སྟེ། དེའང་ཇི་ལྟར་ཞེ་ན། རྣམ་པར་ཤེས་པའི་ཁམས་གཟུགས་ཅན་མ་ཡིན་པ་འདིས། ལུས་འདི་བོར་ནས་སྔར་གྱི་བསོད་ནམས་དང་བསོད་ནམས་མ་ཡིན་པ་དག་ཡོངས་སུ་འཛིན་ཏོ། །ཞེས་གསུངས་པས། དགེ་སློང་གི་སྡོམ་པའི་སྤོང་སེམས་ཀྱི་གཉེན་པོ་དེས་བར་དོར་ཡང་སྲེད་ལེན་སྤངས་ནས་ཀྱང་ཚུར་ཤོག་དང་གསོལ་བཞིས་བསྙེན་པར་རྫོགས་པར་འགྱུར་ལ། ཚེ་ཡང་ཇི་སྲིད་འཚོ་བར་མི་འདོད་དེ། བསམ་པ་ཇི་སྲིད་འཚོ་དང་། དུས་སངས་རྒྱས་མ་ཐོབ་ཀྱི་བར་དུ་བསྲུང་བར་བྱའོ། །ཐོབ་པའི་དུས་ནི་རྒྱུ་འབྲས་ལ་ཡིད་ཆེས་ཤིང་འཁོར་བའི་སྡུག་བསྔལ་མཐོང་ནས་བདག་སོགས་འགྲོ་བ་རྣམས་ཐར་འདོད་ཀྱི་བློས་གསོལ་བཞིའི་ལས་བརྗོད་པ་གསུམ་གྱི་ཐ་མའི་ཆ་གསུམ་པ་ལ་ཐོབ་པར་གསུངས་སོ༑ ༑གཉིས་པ་དངོས་གཞི་བྱང་སེམས་སྡོམ་པ་ནི། གཞུང་ལས། མཐོྃ་རིསྃ་ཉནྃ་རངྃ་འདོདྃ་མིནྃ་ཞེས་པས་རང་ཉིད་གཅིག་པུ་ཞི་བདེ་དོན་གཉེར་གྱི་བློ་ནི་གོ་ཆོད་པ་མ་ཡིན་ཞིང་། དེར་ཡང་མ་ཟད་ཉན་ཐོས་དང་རང་རྒྱལ་ཡང་གཏན་གྱི་གེགས་ཏེ། ཐེག་བསྡུས་ལས། དམྱལ་བར་འགྲོ་བ་སངས་རྒྱས་ལ། །གཏན་གྱི་གེགས་བྱེད་མ་ཡིན་ཏེ། །ཉན་ཐོས་དང་ནི་རང་སངས་རྒྱས༑ ༑ས་ནི་གཏན་གྱི་གེགས་བྱེད་དོ། །ཞེས་གསུངས། དེས་ན་སོ་ཐར་གྱི་སྡོམ་པ་བླང་བར་མི་རིགས་དང་པོ་ནས་ཐེག་ཆེན་ལ་འཇུག་གོ་ཞེ་ན། སོ་ཐར་རིས་བདུན་གང་རུང་གི་སྡོམ་པས་རྒྱུད་དུལ་བ་ཞིག་ངེས་པར་དགོས་པ། ཇོ་བོ་རྗེས། སོ་སོར་ཐར་པ་རིས་བདུན་གྱི། །རྟག་ཏུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་བ་ཡོད་ཀྱི་གཞན་དུ་མིན༑ ༑ཞེས་སོ། །དེས་ན་མི་དགེ་བ་སྤོང་སེམས་དང་ལྡན་པ་དེས་ཚད་མེད་པའི་སྙིང་རྗེ་ལས་བྱུང་བའི་བྱང་སེམས་ཞིག་ངེས་པར་དགོས་པ་ནི། གཞུང་ལས། རྫོགྃས་སངྃས་རྒྱསྃ། །མེདྃ་ནྃ་མིྃ་འབྱུངྃ་སྃ་བོནྃ་བྱངྃ་ཆུབྃ་སེམྃས། །ཞེས་རྫོགས་པའི་སངས་རྒྱས་ཐོབ་པའི་ཐབས་ལ་མེད་ན་མི་འབྱུང་བའི་ས་བོན་ལྟ་བུ་ནི་བྱང་ཆུབ་ཀྱི་སེམས་ཁོ་ན་ཡིན་ནོ། །དེ་གང་ལས་སྐྱེ་ཞེ་ན། གཞུང་ལས། བདགྃ་གིསྃ་སེམྃས་ཅནྃ་བདགྃ་ཏུ་ྃའཛིྃན་པྃ་ལྃས། །བྱསྃ་ཤེསྃ་དྲིནྃ་མཐོངྃ་ཞེས་བཤད་པས་བྱང་ཆུབ་ཀྱི་སེམས་དེ་ཚད་མེད་པའི་སྙིང་རྗེ་ལས་སྐྱེ། སྙིང་རྗེ་དེ་ཡང་བྱམས་པ་ལས་སྐྱེ་བར་གསུངས། བྱམས་པ་དེ་ཡང་བདག་གིས་སེམས་ཅན་ཐམས་ཅད་བདག་ཏུ་བཟུང་བ་ལས་སྐྱེ་བར་གསུངས་ཏེ། དྲི་མ་མེད་པར་གྲགས་པའི་མདོ་ལས། སེམས་ཅན་ལ་སྲེད་པ་ནི་བྱང་ཆུབ་སེམས་དཔའི་རིགས་སོ། །ཞེས་དང་། རྒྱལ་བའི་ཡུམ་རྒྱས་པ་ལས། བདག་ཏུ་འཛིན་པ་ནི་དེ་བཞིན་གཤེགས་པའི་གདུང་ངོ་། །ཞེས་གསུངས་ཏེ། དེ་ཡང་ང་ཡིར་འཛིན་པའི་བདག་འཛིན་ནི་ཐར་པའི་གེགས་ཡིན་ལ། སེམས་ཅན་བདག་ཏུ་འཛིན་པ་ནི་བྱང་ཆུབ་སེམས་ཀྱི་རྒྱུ་ཡིན་ནོ། །དང་པོ་བྱམས་པ་སྐྱེ་བའི་རྒྱུ་ནི། གཞུང་ལས། བྱམྃས་དངྃ་ཞེས་པས་སེམས་ཅན་ཐམས་ཅད་བདག་གིར་བཟུང་བྱས་ཤེས་དྲིན་བཟོ་ལས་འབྱུང་ངོ་། །ངོ་བོ་ནི་སེམས་ཅན་རྣམས་དཔེར་ན་མས་བུ་གཅིག་པུ་མཐོང་བའི་ཚེ་བྱམས་ཤིང་བདེ་བར་འདོད་པ་ལྟ་བུའོ༑ ༑དབྱེ་བ་ནི། བློ་གྲོས་མི་ཟད་པའི་མདོ་ལས། སེམས་ཅན་ལ་དམིགས་པའི་བྱམས་པ་ནི། སེམས་དང་པོ་བསྐྱེད་པའི་བྱང་ཆུབ་སེམས་དཔའ་རྣམས་ཀྱིའོ། །ཆོས་ལ་དམིགས་པའི་བྱམས་པ་ནི། སྤྱོད་པ་ལ་ཞུགས་པའི་བྱང་ཆུབ་སེམས་དཔའ་རྣམས་ཀྱིའོ། །དམིགས་པ་མེད་པའི་བྱམས་པ་ནི། མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའ་རྣམས་ཀྱིའོ༑ ༑ཞེས་གསུངས་པས། སྐབས་འདིར་སེམས་ཅན་ལ་དམིགས་པའི་བྱམས་པ་དག་གོ། །བྱམས་པ་བསྒོམ་པའི་ཐབས་དངོས་ནི། དང་པོ་རང་གི་མ་ལ་བྱམས་པ་བསྒོམ་པ་ནི། རང་གི་རྩ་བའི་མ་དེ་ཤི་གསོན་གང་ཡིན་ཡང་དེའི་བཞིན་དང་། ལུས་གོས་རྒྱན་སོགས་དེ་ཁོ་ན་ལྟར་ཡིད་ཡུལ་དུ་བསམ། མ་དེ་རང་ལ་གདུང་བའི་སྤྱོད་ལམ་ཅི་ལྟ་བུ་ཞིག་བྱེད་ཀྱི་ཡོད་པ་ལྟར་ཡིད་ལ་གསལ་བཏབ། འདི་བདག་གི་དྲིན་ཅན་གྱི་མ་ཡིན་ཨང་སྙམ་དུ་བསམ། དེའི་དྲིན་བསམ་ཚུལ་ནི། ལུས་བྱིན་པའི་དྲིན། སྲོག་བྱིན་པའི་དྲིན། བླང་དོར་བསྟན་པའི་དྲིན། དཀའ་བ་སྤྱད་པའི་དྲིན་ནོ། །དེ་ལ་ལུས་བྱིན་པའི་དྲིན་ནི། བདག་གི་རྣམ་ཤེས་བྱ་སྤུ་རླུང་ཁྱེར་དེ་ཁུ་ཁྲག་ལ་བརྟེན་ནས་ཟླ་བ་དགུ་ངོ་བཅུའི་བར་དུ་མངལ་དུ་བཟུང་། དེ་ལ་ཕན་པའི་ཟས་དང་སྤྱོད་ལམ་བསྟེན། གནོད་པའི་ཟས་སྤྱོད་སྤངས། དལ་འབྱོར་གྱི་ལུས་དབང་པོ་ཀུན་ཚང་། སྐྱོན་མེད་པ་འདི་བྱིན་པ་ཡིན་པས་འདི་བདག་ལ་དྲིན་ཆེའོ་སྙམ་དུ་བསམ། སྲོག་བྱིན་པའི་དྲིན་ནི། བདག་ཕྱིར་བཙས་མ་ཐག་ལུས་ཀྱིས་ཁ་ལག་མི་འཕྲོད། ངག་གིས་བརྡ་དོན་མི་འཕྲོད། སེམས་ཀྱིས་བླང་དོར་མི་ཤེས་པས་འབུ་རེད་ལྟ་བུ་དེ་འཆིར་མ་བཅུག་པར་བརྩེ་བའི་སེམས་ཀྱིས་བསྐྱངས། བྱམས་པའི་མིག་གིས་བལྟས། སྙན་པའི་མིང་ནས་བོས། སོར་མོ་ལྔའི་རྩེ་ལ་བླངས། ཟས་ཁས་སྙོད། མི་གཙང་བ་ལག་པས་ཕྱིས། ལུས་ཀྱི་དྲོད་ཀྱིས་བསྲོས། མངར་བའི་ནུ་ཞོ་བྱིན། མེ་ཆུ་གཡང་སོགས་ཀྱི་འཚེ་བ་ལས་བསྲུངས། ཚ་གྲང་གི་རེག་པ་ལས་བསྐྱབས། སྐད་ཅིག་ཀྱང་འབྲལ་མི་ཕོད་པར་སྙིང་ལྟ་བུར་གཅེས་པར་བསྐྱངས་པའི་དྲིན་ཅན་གྱི་མ་ཡིན་ནོ་སྙམ་དུ་བསམ། བླང་དོར་བསྟན་པའི་དྲིན་ནི། ཟ་ལུགས་འཐུང་ལུགས་མི་ཤེས་པ་ལ་ཟ་ལུགས་འཐུང་ལུགས་བསླབས། འགྲོ་སྡོད་མི་ཤེས་པ་ལ་འགྲོ་ལུགས་སྡོད་ལུགས་བསླབས། སྨྲ་བརྗོད་མི་ཤེས་པ་ལ་སྨྲ་བ་དང་བརྗོད་པ་བསླབས། དངོས་པོའི་བརྡ་དོན་ཕྲ་རགས་ཐམས་ཅད་ངོ་སྤྲད་དེ་བླང་དོར་བསམ་གྱིས་མི་ཁྱབ་པ་བསྟན་པའི་དྲིན་ཅན་མ་ཡིན་སྙམ་དུ་བསམ། དཀའ་བ་སྤྱད་པའི་དྲིན་ནི། མ་རང་ཉིད་ཡལ་བར་དོར་ནས། བདག་ན་དོགས། ཤི་དོགས། གཞན་དང་མ་མཉམ་གྱི་དོགས། མོ་བྱེད། རྩིས་བྱེད། སྨན་པ་འབོད། རིམ་གྲོ་ལ་སོགས་པ་བརྗོད་ཀྱིས་མི་ལང་བ་བྱས། བདག་གི་ཆེད་དུ་ཉིན་དལ་རྒྱུ་མེད། མཚན་གཉིད་རྒྱུ་མེད་པར་རྐང་ལག་ཐམས་ཅད་སེར་ཁར་སོང་ཡང་ལས་བྱས། མ་རང་གིས་ཟ་མ་ནུས། གཞན་ལ་སྟེར་མ་ནུས། ཚེ་འདིའི་ཆེད་དུ་སྤྱོད་དུ་མ་ནུས། ཕྱི་མའི་ཆེད་དུ་གཏོང་མ་ནུས། ཟས་ནོར་ཐམས་ཅད་བདག་གི་ཆེད་དུ་བསགས་ཤིང་གཏོང་བའི་ཚེ་འཕང་མེད་དུ་བཏང་། དེ་ལྟར་བྱས་པས་མ་རང་གི་བསམ་དོན་འགྲུབ་པའི་ཁུལ་བྱས། བསམ་རྒྱུ་བསྒོམ་རྒྱུ་བདག་ལས་མེད་པས་དྲིན་ཆེ། ཁྱད་པར་དཀོན་མཆོག་གསུམ་གྱི་སྒྲ་ཙམ་ཡང་འཇིག་རྟེན་དུ་འབྱུང་བ་དཀོན་ན། བདག་རང་གིས་བྱུང་ན་ཚེ་འདིར་ལུས་བདེ། བར་དོར་སེམས་བདེ། ཕྱི་མར་ལམ་བདེ། རྣམ་པ་ཐམས་ཅད་དུ་བདེ་བ་ནས་བདེ་བར་འགྲོ་ཆོག་པའི་ཐབས་དམ་པའི་ཆོས་སྒྲུབ་ཏུ་ཡོད་པ་འདི་ཁོ་ན་མའི་དྲིན་ཡིན་སྙམ་དུ་བསམ་མོ། །དེ་ལྟར་ཡང་ཡང་བསྒོམས་པས་དང་པོ་བཅོས་མ་ལྟ་བུའི་བྱམས་པ་ལྡང་བ་འབྱུང་། མཐར་བཅོས་མིན་གྱི་བྱམས་པ་ཚད་མེད་པ་སྐྱེ། དེ་ནས་དེ་བཞིན་རང་གི་ཕ་ལ་སོགས་པ་ཉེ་དུ་རྣམས་ཀྱིས་བདག་གི་མ་བྱས་པ་ལ་བསམ་ནས་བསྒོམ། དེའི་རྗེས་སུ་ཡུལ་མི་དང་ཁྱིམ་མཚེས་རྣམས་ཀྱིས་ཀྱང་རང་གི་མ་བྱས་པ་ལ་བསམ་ནས་བསྒོམ། དེའི་རྗེས་སུ་ལྷོ་ཛམྦུའི་གླིང་གི་འགྲོ་བ་རྣམས་ལ་བསྒོམ། དེ་ནས་གླིང་བཞི། དེ་ནས་མཐར་ནམ་མཁའི་མཐའ་མཉམ་ཀྱི་སེམས་ཅན་ཐམས་ཅད་ཀྱིས་འཁོར་བ་ཐོག་མ་མེད་ནས་ད་ལྟའི་བར་དུ་བདག་གི་མ་བྱས་པ་ལ་བསམ་ནས་བསྒོམ་པར་བྱའོ། །ཁྱད་པར་དུ་རང་གི་དགྲ་འདྲེ་རྣམས་ལ་འདིས་བདག་གི་ཚེ་རབས་མང་པོར་མ་བྱས་པ་ཁོ་ན་ཡིན། འདི་བདག་གི་མར་གྱུར་པའི་དུས་དྲིན་ལན་དུ་དྲིན་མ་ཁུར། ཕན་ལན་དུ་ཕན་མ་བཏགས་པས་བུ་ལོན་འདེད་པ་ཁ་སྨྲས་སུ་གོ་བ་ལྟར་ཚེ་རབས་སྔ་མའི་ལན་ཆགས་འདེད་པ་ལ་འོང་བ་དགྲ་དང་འདྲེར་མཐོང་བ་ཡིན། རང་ཅག་གཉིས་ཀ་ལས་ཉོན་གྱིས་བསྒྲིབས། སྐྱེ་འཆི་འཕོས་པས་ངོ་མ་ཤེས་པས་ཕན་ཚུན་གནོད་རེས་སུ་གྱུར། སེམས་འཁྲུལ་བའི་དབང་གིས་རང་དབང་མ་ཐོབ་པར་གནོད་ལན་དུ་གནོད་པ་སྐྱེལ་རེས་བྱེད་པ་ཡིན། ལར་གནོད་ལན་དུ་གནོད་པ་ཁོ་ན་བྱས་པས་ད་བར་བདག་འཁོར་བར་འཁྱམས་པ་ཡིན་ཨང་སྙམ་པ་རང་རྒྱུད་ལ་འདྲེ་ངེས་ཤེས་པར་བསམ་མོ། །ཡང་བྱམས་པ་ལ་ཉེ་རིང་བྱུང་ན་ནམ་མཁའི་མཐའ་ཀླས་པའི་སེམས་ཅན་བདག་གི་མ་ཡིན་པ་ལ་ཉེ་རིང་བྱས། དགྲ་འདྲེ་ཡང་བདག་གི་མ་ཡིན་པར་གནོད་པ་བྱས་པས་ཉེ་རིང་ཕྱོགས་ལྷུང་ཅན་གྱི་བྱམས་པ་སྒོམ་མཁན། རང་གིས་སྡུག་བསྔལ་ཆུང་ངུ་ཡང་མི་བཟོད་པར་གཞན་ལ་གནོད་པ་བྱེད། ལས་འབྲས་རང་ལ་ཡོང་བས། རང་གིས་རང་ལ་གནོད་པ་བྱས་ནས་གཞན་ལ་ཐེངས་པར་རློམ་པའི་འཁྲུལ་བ་མགོ་འཁོར་བའི་ཉེ་རིང་ཅན་ཁྱོད་ལས་བླུན་པའི་ཐེག་ཆེན་གྱི་ལམ་སྒོམ་མཁན་སུ་ཞིག་ཡོད་སྙམ་དུ་རང་གིས་རང་ལ་ཁྲེལ་བཏབ་ནས་སླར་བྱམས་པ་སྔར་ལྟར་བསྒོམ་མོ། །དེ་ལྟར་བྱམས་པ་བསྒོམས་པའི་ཕན་ཡོན་ནི། རྒྱ་ཆེར་རོལ་བ་ལས། བྱམས་སེམས་ལྡན་ལ་དུག་དང་མཚོན་མི་ཚུགས། །རོ་ལངས་དང་ནི་འཇིགས་པ་གཞན་མི་འབྱུང་། །བྱམས་སེམས་ལྡན་ལ་གཞན་གྱིས་གནོད་མི་འགྱུར༑ ༑དཔུང་བཅས་བདུད་རྣམས་རྒྱལ་མཚན་སྡེར་བཅས་པ། །ནག་པོའི་རྩ་ལག་བྱམས་པའི་སྟོབས་ཀྱིས་འཇོམས། །ཞེས་སོ། །དེ་ལྟར་སེམས་ཅན་ཐམས་ཅད་བདེ་བར་འདོད་པའི་བྱམས་པ་ཡོད་ཀྱང་དེ་རྣམས་འཁོར་བའི་སྡུག་བསྔལ་ཡུན་དུ་མྱོང་བ་ལ་བསམས་ནས་སྙིང་རྗེ་བསྐྱེད་དགོས་པ་ཡང་། གཞུང་ལས། སྙིངྃ་རྗེྃ་སྐྱེྃ། །ཞེས་པས་སྙིང་རྗེ་སྐྱེ་བའི་རྒྱུ་ནི་བྱམས་པའི་སེམས་དང་ལྡན་པས་སེམས་ཅན་རྣམས་ཀྱི་སྡུག་བསྔལ་ལ་བསམ་པས་སོ། །ངོ་བོ་ནི་དེ་ལྟར་སྡུག་བསྔལ་མཐོང་བའི་ཚེ། འདི་རྣམས་འདི་ལྟ་བུར་ངལ་བ་སྙིང་རེ་རྗེ་སྙམ་དུ་སེམས་གདུང་ཞིང་བ་སྤུ་གཡོ་མཆི་མ་འཁྲུགས་པའོ། །དབྱེ་བ་ནི། སེམས་ཅན་ལ་དམིགས་པའི་སྙིང་རྗེ་ནི། མར་གྱུར་འགྲོ་བ་རྣམས་ཀྱི་སྡུག་བསྔལ་ལ་བསམ་ཞིང་དེ་དང་འབྲལ་འདོད་ཀྱི་བསམ་པ་དག་གོ། །ཆོས་ལ་དམིགས་པ་ནི། འགྲོ་བ་རྣམས་ལས་འབྲས་ལ་རྨོངས་ཤིང་སྡུག་བསྔལ་བ་ལ་བལྟས་ཏེ། དེ་དག་གི་དོན་བྱ་བར་བསམ་མོ། །དམིགས་པ་མེད་པའི་སྙིང་རྗེ་ནི། ཡུལ་ཡུལ་ཅན་གཉིས་སུ་མེད་པར་རྟོགས་པ་དག་གོ། །སྙིང་རྗེ་སྒོམ་པའི་ཐབས་དངོས་ནི་སྔར་ལྟར། རྩ་བའི་མ་གསལ་བར་བསམ་པ་དེ་ཉིད་མེས་ཚིག་པའམ། ཆུས་ཁྱེར་བའམ། ཡན་ལག་འབྲེག་པ་ལ་སོགས་པ་མཐོང་བ་དང་ཐོས་ན་སྙིང་རྗེ་སྟེ། མགོན་སྐྱབས་ནི་རང་ལ་བབ། མགོན་སྐྱབས་མ་བྱས་ན་ནི་མ་ཡི་ཆད། གཞན་གྱིས་འཕྱ། རང་གི་སྙིང་མི་དགའ་བཞིན་དུ་བྱེད་པའི་ཐབས་མེད་པ་རྒྱུ་མཚན་དུ་བྱས་ལ་བསྒོམ། ཡང་མ་དེ་བཀྲེས་པས་ནི་ཉེན། སྐོམ་པས་ནི་གདུང་། ཁ་སྐམ། བཞིན་ཉམས། ལུས་ལ་མཐུ་སྟོབས་མེད་པར་མཐོང་བ་ལ་བསམ་ནས་བསྒོམ༑ ཡང་མ་དེ་གཞན་གྱིས་རྡེག་ཅིང་འཚོག་པ་དང་། བཀོལ་བ་དང་། གསོད་པ་དང་། འཆིང་ཞིང་འཚོད་པ་སོགས་ལ་བསམ་ཏེ་བསྒོམ། ཡང་མ་དེ་རྒས་ཤིང་འཁོག །ནད་དྲག་པོས་གདུངས༑ མིག་ལོང་། རྣ་བ་འོན། དབང་པོ་ཉམས་ནས་རྒུད་པ་ལ་སོགས་ལ་བསམ་ནས་བསྒོམ། ཡང་མ་དེ་བསོད་ནམས་བསགས་པའི་དགེ་བ་ནི་ཟད། ལས་ངན་གྱི་སྡུག་བསྔལ་ནི་སྨིན། ཆོས་ཀྱི་མིག་དང་ནི་བྲལ། ལམ་གྱི་འཁར་བ་ནི་མེད། དམ་པའི་མགོན་གྱི་དམིགས་བུས་ནི་མ་ཟིན། ངན་སོང་གི་གཡང་སར་ལྷུང་དུ་ཉེ་བ་སོགས་ལ་བསམ་ལ་བསྒོམ། དེ་དག་ལ་སྙིང་རྗེའི་སེམས་བཅོས་མ་མིན་པ་བཟོད་གླགས་མེད་པར་མི་བཟོད་པ་ཙམ་དུ་བྱུང་ན་སྔར་བྱམས་པའི་སྐབས་ལྟར་སྤེལ་ལ་བསྒོམ་མོ། །དེའི་ཕན་ཡོན་ནི། ཡུམ་སྡུད་པ་ལས། མི་ཡི་འཇིག་རྟེན་འབྱུང་པོའི་གདོན་དང་ནད་མང་བ། །ཕན་དང་སྙིང་བརྩེར་ལྡན་པས་བདེན་པའི་བྱིན་གྱིས་ཞི། །ཞེས་སོ། །དེ་ལྟ་བུའི་བྱམས་པ་དང་། སྙིང་རྗེ་བཅོས་མ་མ་ཡིན་པ་ཞིག་རྒྱུད་ལ་སྐྱེས་ན་དེ་ལས་བྱང་ཆུབ་ཀྱི་སེམས་སྐྱེ་བར་ངེས་ཏེ། གཞུང་ལས། དེྃ་ལསྃ་དྲིྃ་མེདྃ་རིན་ྃཆེནྃ་བྱང་ྃཆུབྃ་སེམྃས། །གནསྃ་དངྃ་ཞེས་པས་སོ་སོའི་སྐྱེ་བོའི་དུས་ནས་བྱང་ཆུབ་སེམས་དཔའི་རིགས་དང་ལྡན་ན་འདི་གནས་པའི་རྒྱུ་ཡིན་ཏེ། ཆོས་བཅུ་པའི་མདོ་ལས། མི་རྩུབ་བསླུ་བ་མ་ཡིན་ལ། །གཡོ་དང་སྒྱུ་ནི་རྣམ་སྤངས་ཤིང་། །སེམས་ཅན་ཀུན་ལ་རབ་དང་བ། །དེ་ནི་བྱང་ཆུབ་སེམས་དཔའི་རིགས། ཞེས་པ་སྟེ་ཚུལ་དེ་ལྟ་བུ་ནི་གདོད་མ་ནས་བྱང་ཆུབ་སེམས་དཔའི་རིགས་སོ། །དེ་ལྟར་རིགས་དང་ལྡན་པ་ཙམ་གྱིས་མི་ཆོག་སྟེ། གཞུང་ལས། བསྐྱེདྃ་པའིྃ་རྒྱུ་ྃལསྃ་འབྱུངྃ་བྃ་སྟེྃ། །ཞེས་པས་བྱང་སེམས་སྐྱེ་བའི་རྒྱུ་བཞི་ལས། དང་པོ་ནི། ཚོགས་རྒྱ་ཆེན་པོ་བསགས་པ་སྟེ། མངོན་རྟོགས་རྒྱན་ལས། སངས་རྒྱས་རྣམས་ལ་བསྙེན་བཀུར་བྱས། །དེ་ལས་དགེ་བའི་རྩ་བ་བསྐྲུན༑ ༑དགེ་བའི་བཤེས་ཀྱི་མགོན་བཅས་པ། །འདི་ཉན་པ་ཡི་སྣོད་ཡིན་ནོ། །ཞེས་གསུངས་པས་ཐོག་མར་རྒྱུ་བསོད་ནམས་ཀྱི་ཚོགས་ཤིན་ཏུ་རྒྱ་ཆེ་བ་ལ་འབད་ཅིང་། འདིར་མཚོན་བྱེད་དུ་ཚོགས་རྫོགས་པ་མཎྜལ་གྱི་ཁྲིད་ནི། གོང་གི་སྐྱབས་ཡུལ་ལྟར་གསལ་བཏབ་ལ། མཆོད་པའི་མཎྜལ་དག་ཅིང་གས་ཆག་མེད་པ་དྲི་བཟང་གི་ཁུ་བས་ཆག་ཆག་བཏབ་པའི་སྟེང་དུ་རིན་པོ་ཆེ་སྨན་འབྲུ་ལ་སོགས་པའི་ཚོམ་བུ་སོ་བདུན་མའམ། བདུན་ནམ་ལྔ་བཀོད་ལ། ཚིགས་བཅད་རྒྱས་བསྡུས་ཅི་རིགས་ཀྱིས་ཕུལ་རྗེས། ནམ་མཁའ་དང་མཉམ་པའི་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ཐོབ་པའི་སླད་དུ་བདག་གི་ལུས་ལོངས་སྤྱོད་དགེ་བའི་རྩ་བ་དང་བཅས་པ་ཞེ་ཐག་པ་ནས་དབུལ་ཞིང་གསོལ་བ་གདབ། ཚོགས་ཞིང་རྣམས་རང་ལ་བསྟིམ་མོ། །རྒྱུ་གཉིས་པ་ནི། སྐྱབས་འགྲོ་ཁྱད་པར་ཅན་ཏེ། རྒྱུད་བླ་མར། སྤང་ཕྱིར་བསླུ་བའི་ཆོས་ཅན་ཕྱིར། །མེད་ཕྱིར་འཇིགས་དང་བཅས་པའི་ཕྱིར། །ཆོས་རྣམས་གཉིས་དང་འཕགས་པའི་ཚོགས། །གཏན་གྱི་སྐྱབས་མཆོག་མ་ཡིན་ནོ། །དམ་པའི་དོན་དུ་འགྲོ་བ་ཡི། །སྐྱབས་ནི་སངས་རྒྱས་ཉག་གཅིག་ཡིན། །ཐུབ་པ་ཆོས་ཀྱི་སྐུ་ཅན་ཕྱིར། ཚོགས་ཀྱང་དེ་ཡི་མཐར་ཐུག་ཕྱིར། །ཞེས་གསུངས་པས་སྐྱབས་ཡུལ་སྔར་ལྟར་གསལ་བཏབ་ལ། སེམས་ཅན་ཐམས་ཅད་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ནས་དཀོན་མཆོག་གསུམ་ཐོབ་པར་འདོད་པའི་བློས། དུས་སྙིང་པོ་བྱང་ཆུབ་མ་ཐོབ་ཀྱི་བར་དུ་སྐྱབས་འགྲོ་ལན་བརྒྱ་ཡན་ཆད་བྱའོ། །རྒྱུ་གསུམ་པ་ཚད་མེད་པ་བཞི་ལ་བློ་སྦྱང་བ་ནི། སེམས་ཅན་ཐམས་ཅད་རྩ་བའི་མ་ཡིན་ལ། དེ་ཐམས་ཅད་བདེ་བ་དང་ལྡན་པར་འདོད་པའི་བྱམས་པ། སྡུག་བསྔལ་དང་བྲལ་བར་འདོད་པའི་སྙིང་རྗེ། བདེ་བ་དང་མི་འབྲལ་བར་འདོད་པའི་དགའ་བ། ཉེ་རིང་ཕྱོགས་རིས་མེད་པར་སེམས་ཅན་ཐམས་ཅད་ལ་ཁྱབ་པའི་བཏང་སྙོམས་རྣམས་སྒོམ་པ་ནི་རང་རྒྱུད་ལ་འདྲེ་ངེས་ཤེས་པར་ཁ་ཚིག་ཙམ་མ་ཡིན་པར། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག །སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག །ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ཆེན་པོ་ལ་ཡུན་རིང་དུ་གནས་པར་གྱུར་ཅིག །ཅེས་དོན་དྲན་པས་ལན་བརྒྱ་ཕྲག་ཡན་ཆད་བརྗོད་དོ། །རྒྱུ་བཞི་པ་ནི། རྒྱུ་ཡི་གཙོ་བོ་ཡིན་པའི་ཕྱིར། བླ་མ་ལ་སངས་རྒྱས་དངོས་ཀྱི་འདུ་ཤེས་བསྐྱེད་དགོས་ཏེ། དེ་ཡང་བྱང་ཆུབ་ཀྱི་སེམས་དེ་སངས་རྒྱས་ཐམས་ཅད་ཀྱི་ཐུགས་ཀྱི་དགོངས་པ་ཡིན་པའི་ཕྱིར་བླ་མ་ལ་སངས་རྒྱས་དངོས་ཀྱི་འདུ་ཤེས་བྱས་ན་སྣང་བ་ཐམས་ཅད་རང་གི་སེམས་ཡིན་པས་བླ་མ་དེས་ཐུགས་བསྐྱེད་ཇི་ལྟར་མཛད་པ་ཉིད་རང་རྒྱུད་ལ་སྐྱེ་བར་འགྱུར་ཏེ། དཀོན་མཆོག་སྤྲིན་ལས། བདག་ཅག་གི་སྟོན་པར་འདུ་ཤེས་བསྐྱེད་པར་བྱའོ། །བླ་མར་འདུ་ཤེས་བསྐྱེད་པར་བྱའོ། །ཞེས་གསུངས་པས་སོ། །དེ་ལྟ་བུའི་སེམས་དེ་ཇི་ལྟར་བསྐྱེད་ཅེ་ན། གཞུང་ལས། སྙིངྃ་རྗེསྃ་ཀུནྃ་བསླངྃས་གཞནྃ་དོནྃ་རྫོགྃས་སངྃས་རྒྱསྃ། །ཐོབྃ་འདོདྃ་བསྃམ་འཕེྃལ་ཞེས་པས་ཐོག་མར་སྨོན་པ་བྱང་ཆུབ་མཆོག་ཏུ་སེམས་བསྐྱེད་དགོས་ཏེ། སངས་རྒྱས་ཕལ་པོ་ཆེ་ལས། སེམས་ཅན་དེ་ནི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་ཤོག་ཅིག །ཅེས་བྱ་བར་སྨོན་པའོ། །དེ་ནི་འདས་པ་དང་མ་འོངས་པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་དང་ཉེ་བ་ཡིན། དུས་གསུམ་གྱི་སངས་རྒྱས་རྣམས་ཀྱི་དེ་བཞིན་ཉིད་མཉམ་པ་ཡིན། ཞེས་གསུངས་སོ། །བསྒོམ་ཚུལ་ནི། ཀྱེ་མ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདག་གི་ཕ་མར་གྱུར་པའི་དྲིན་ཅན་པོ་འདི་རྣམས་བདེ་བ་འབའ་ཞིག་འདོད་ཀྱང་། ལ་ལ་ནི་སྡུག་བསྔལ་དངོས་ལ་ལོངས་སྤྱོད། ལ་ལ་ནི་སྡུག་བསྔལ་གྱི་རྒྱུ་མི་དགེ་བ་རྔམ་པོ་ཆེ་ལ་ལོངས་སྤྱོད༑ བདེ་བའི་རྒྱུ་དགེ་བའི་ལས་ལ་ནི་གྱི་ན་ཙམ་ཡང་མི་སྤྱོད་པ་ནི་སྙིང་རེ་རྗེ། འོན་ཏེ་སྙིང་རྗེ་བ་ཙམ་དུ་བཞག་པས་མི་འཐུས། མ་ཆུས་ཁྱེར་བའི་ར་མདའ་བུས་བྱེད་པ་ཡིན་ལ། མ་རྒན་སེམས་ཅན་རྣམས་འཁོར་བའི་གནས་ནས་བསྒྲལ་ཏེ་རྫོགས་པའི་བྱང་ཆུབ་ཐོབ་པ་ཞིག་བྱ་དགོས་ལ་དེ་ལྟ་བུ་མཐུ་ནི་བདག་ལ་མེད། བདག་མ་ཟད་ལྷ་མཐུ་བོ་ཆེ་རྣམས་ལའང་མེད། རྫོགས་པའི་སངས་རྒྱས་ཁོ་ན་ལ་ཡོད་པས་དེས་ན་ཐོག་མར་བདག་ཉིད་འགྲོ་བ་སྐྱོབ་པའི་མཐུ་དང་ལྡན་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པ་ཞིག་ཅི་ནས་ཀྱང་བྱེད་དགོས། དེ་ཡང་མ་རྣམས་སྡུག་བསྔལ་མི་བཟོད་པ་འདི་ལྟ་བུ་ཡུན་རིང་དུ་ཉམས་སུ་མྱོང་ན་མི་འོང་བས་མྱུར་དུ་ཐོབ་པ་ཞིག་བྱའོ། །དེ་ཐོབ་ནས་མ་རྣམས་ཐེག་པ་གསུམ་གྱི་སྒོ་ནས་མྱུར་དུ་བྱང་ཆུབ་ཀྱི་ས་ལ་བཞག་པར་བགྱིའོ་སྙམ་དུ་བསམ་ཞིང་འདུན་པ་དྲག་པོས་མགོ་ལ་མེ་ཤོར་བ་ལྟ་བུའམ། པང་དུ་དུག་སྦྲུལ་རྒྱུག་པ་ལྟར་སྐད་ཅིག་སྐད་ཅིག་ལ་ལྟོས་ནས་བྱའོ། །དེ་བདག་གི་ཐུན་རྣམས་སུ་ཡང་ཡོན་ཏན་རིན་པོ་ཆེ་མང་པོའི་འབྱུང་གནས་དམ་པར་གྱུར་པ། རྫོགས་པའི་སངས་རྒྱས་དེ་ཐོབ་ན་ཅི་མ་རུང་སྙམ་པ་ཉིན་མཚན་ཀུན་ཏུ་བསམ། ཉིན་ཐུན་དྲུག་གམ་དུས་བཞིའམ་གསུམ་དུ་བཅད་པའི་དགོང་ཐུན་ལ་ཡན་ལག་བདུན་པ་རྒྱས་བསྡུས་སྐབས་སྦྱར་གྱི་མཇུག་ཏུ། བྱང་ཆུབ་སྙིང་པོར་མཆིས་ཀྱི་བར། །ཞེས་པ་ནས། རིམ་པ་བཞིན་དུ་བསླབ་པར་བགྱི། །ཞེས་པའི་བར་གྱི་སྨོན་འཇུག་གི་སྡོམ་པ་ལེན་ཆོག་མདོར་བསྡུས་རེ་ཚོགས་ཞིང་གི་སྤྱན་སྔར་བྱ་བ་ཤིན་ཏུ་གལ་ཆེའོ། །དེ་ལྟར་ཡིད་སྨོན་ཙམ་གྱིས་མི་འགྲུབ་པས་ན་དོན་སྒྲུབ་པའི་ལས་ལ་འཇུག་དགོས་པ་ཡང་༑ གཞུང་ལས། འཇུགྃ་སེམྃས་དགེྃ་བའིྃ་རྒྱུནྃ། །ཞེས་གསུངས་པ་ནི། སངས་རྒྱས་ཕལ་པོ་ཆེ་ལས། འཇུག་པ་བསྐྱེད་པ་དེ་དུས་གསུམ་གྱི་སངས་རྒྱས་ཀྱི་ཆོས་རྣམས་དང་མཉམ་པ་ཡིན༑ ཆོས་ཀྱི་ཡུལ་ཐམས་ཅད་དང་མཉམ་པ་ཡིན། ཞེས་གསུངས་སོ། །དེ་དག་གི་དབྱེ་བ་ནི། གཞུང་ལས། སྃ་སོགྃས་ཡོནྃ་ཏནྃ་ཞེས་སྨོས་པས། ཡོན་ཏན་གྱི་སྒོ་ནས་དབྱེ་ན། དཔེ་ཉི་ཤུ་རྩ་གཉིས་ཀྱི་དོན་དང་ལྡན་པ་སྟེ། མངོན་རྟོགས་རྒྱན་ལས། དེ་ཡང་ས་གསེར་ཟླ་བ་མེ། །གཏེར་དང་རིན་ཆེན་འབྱུང་གནས་མཚོ། །རྡོ་རྗེ་རི་སྨན་བཤེས་གཉེན་དང་། །ཡིད་བཞིན་ནོར་བུ་ཉི་མ་གླུ། །རྒྱལ་པོ་མཛོད་དང་ལམ་པོ་ཆེ། །བཞོན་པ་བཀོད་མའི་ཆུ་དང་ནི། །སྒྲ་སྙན་ཆུ་བོ་སྤྲིན་རྣམས་ཀྱིས། །རྣམ་པ་ཉི་ཤུ་རྩ་གཉིས་སོ། །ཞེས་གསུངས་སོ། །གཞན་ཡང་གཞུང་ལས། ལམྃ་དངྃ་ཞེས་པས་ལམ་གྱི་སྒོ་ནས་དབྱེ་ན། མདོ་སྡེ་རྒྱན་ལས། སེམས་བསྐྱེད་འདི་ནི་ས་རྣམས་དང་། །མོས་དང་ལྷག་བསམ་དག་པ་དང་། །རྣམ་པར་སྨིན་པ་གཞན་དུ་འདོད༑ ༑དེ་བཞིན་སྒྲིབ་པ་སྤངས་པའོ། །ཞེས་སོ། །གཞན་ཡང་གཞུང་ལས། སྨོནྃ་འཇུགྃ་སྡོམྃ། །ཞེས་པས། ངོ་བོའི་སྒོ་ནས་དབྱེ་ན། སྤྱོད་འཇུག་ལས། བྱང་ཆུབ་སེམས་དེ་མདོར་བསྡུས་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །ཞེས་སོ། །དེ་ལྟ་བུའི་སེམས་བསྐྱེད་སྨོན་འཇུག་གི་སྡོམ་པ་བླང་ཚུལ་ནི། གཞུང་ལས། སངསྃ་རྒྱསྃ་ནསྃ་བརྒྱུདྃ་བླྃ་མྃ་མཁསྃ་ལྃ་བླངྃ་། །ཞེས་པས། དེ་ལྟ་བུའི་སྡོམ་རྒྱུན་ཡང་རྫོགས་པའི་སངས་རྒྱས་ནས་རྩ་བའི་བླ་མའི་བར་དུ་རྒྱུན་མ་ཆད་ཅིང་ཚུལ་ལྡན་བྱང་ཆུབ་སེམས་དཔའི་སྡེ་སྣོད་ལ་མཁས་པ་ཞིག་ལས་བླང་དགོས་ཏེ། སྡོམ་པ་ཉི་ཤུ་པ་ལས། བླ་མ་སྡོམ་ལ་གནས་ཤིང་མཁས། །ནུས་དང་ལྡན་ལས་བླང་བར་བྱ། །ཞེས་སོ། །སྡོམ་པ་བླང་བ་དངོས་ནི། དུས་བཟང་པོ་དཀོན་མཆོག་གསུམ་གྱི་རྟེན་ཁྱད་པར་ཅན་གྱི་དྲུང་དུ་མཆོད་པ་རྒྱ་ཆེན་པོ་བཤམས་ཏེ། བླ་མ་ལ་སངས་རྒྱས་དངོས་ཀྱི་འདུ་ཤེས་བསྐྱེད་ལ་སྐབས་འདིར་མགོན་པོ་འབྲི་གུང་པ་ཆེན་པོའི་ཕྱག་བཞེས་ཐུན་མོང་མ་ཡིན་པ་ཐུགས་བསྐྱེད་ཆེན་མོ་ལྟར་སྡོམ་པ་རྒྱས་པར་འབོགས་དགོས་སོ། །དེ་ལྟ་བུའི་ཕན་ཡོན་ནི། གཞུང་ལས། དེྃ་ཡིྃ་ཕནྃ་ཡོནྃ་ནམྃ་མཁྃའི་མཐྃའ་མཉམྃ་ཞིངྃ་། ཞེས་པས་ཕན་ཡོན་བགྲང་ལས་འདས་ཤིང་བསམ་གྱིས་མི་ཁྱབ་སྟེ། གསང་བ་བསམ་གྱིས་མི་ཁྱབ་པའི་མདོ་ལས། བྱང་ཆུབ་སེམས་བསྐྱེད་ཙམ་གྱིས་ནི། །བསོད་ནམས་ཕུང་པོ་གང་ཐོབ་པ། །གལ་ཏེ་འདི་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་སྟེ། །དེ་ནི་དེ་ལས་ལྷག་པར་འགྱུར། །ཞེས་སོ། །དེ་ཡང་བསྡུ་ན༑ གཞུང་ལས། ཚོགྃས་རྫོགྃས་ཞེས་བསོད་ནམས་དང་ཡེ་ཤེས་ཀྱི་ཚོགས་དམ་པ་རྫོགས་པར་འགྱུར་ཏེ། དགེ་བའི་རྩ་བ་ཡོངས་སུ་འཛིན་པའི་མདོ་ལས། འོད་སྲུང་དེ་བས་ཀྱང་གང་ཟག་གཅིག་བྱང་ཆུབ་ཏུ་སེམས་བསྐྱེད་པ་ལ་བཀོད་ན། བསོད་ནམས་ཁྱད་པར་དུ་ཆེ་ཞིང་དཔག་ཏུ་མེད་དོ། །དེ་ཅིའི་ཕྱིར་ཞེ་ན། དཀོན་མཆོག་གསུམ་ཀྱི་གདུང་རྒྱུད་མི་འཆད་པའི་ཕྱིར་རོ། །ཞེས་སོ༑ ༑གཞན་ཡང་གཞུང་ལས། ཐེགྃ་ཆེྃན་རྣལྃ་འབྱོརྃ་ཞེས་པས། བྱང་ཆུབ་མཆོག་ཏུ་སེམས་དང་པོ་བསྐྱེད་པ་ཙམ་གྱིས་ཉན་རང་རྣམས་ལས་ཁྱད་པར་གསུམ་དུ་འཕགས་ཤིང་ལུས་ངག་ཡིད་གསུམ་ཐེག་པ་ཆེན་པོའི་རྣལ་འབྱོར་དུ་གྲུབ་པ་ཡིན་ཏེ། དཀོན་མཆོག་བརྩེགས་པ་ལས། འོད་སྲུང་། དཔེར་ན་བྱ་ཀ་ལ་པིངྐའི་ཕྲུག་གུ་སྒོ་ངའི་ནང་ན་འདུག་ཅིང་མིག་མ་བྱེ་ནའང་ཟབ་ཅིང་འཇམ་པའི་སྒྲ་དབྱངས་ཀྱིས་བྱ་གཞན་ཐམས་ཅད་ཟིལ་གྱིས་གནོན་པ་དེ་བཞིན་དུ། ཐོག་མར་སེམས་བསྐྱེད་པའི་བྱང་ཆུབ་སེམས་དཔའ་མ་རིག་པའི་སྦུབ་ན་འདུག་ཅིང་ལས་དང་ཉོན་མོངས་པའི་རབ་རིབ་ཀྱིས་བསྒྲིབས་ཤིང་བར་དུ་ཆོད་ཀྱང་དགེ་བའི་རྩ་བ་ཡོངས་སུ་བསྔོ་བ་ལས་སྦྱོར་བའི་སྐད་འབྱུང་སྟེ། འཕགས་པ་ཉན་ཐོས་དང་རང་སངས་རྒྱས་རྣམས་ཟིལ་གྱིས་གནོན་པར་བྱེད་དོ༑ ༑ཞེས་སོ། །དེས་སྤང་བྱ་སྤོང་ཚུལ་ནི། གཞུང་ལས། སྒྲིབྃ་གསུྃམ་འཇོམྃས། །ཞེས་པས། བྱང་ཆུབ་ཀྱི་སེམས་བསྐྱེད་པ་ཙམ་གྱིས་ལས་དང་ཉོན་མོངས་པའི་སྒྲིབ་པ་ཐམས་ཅད་ཟད་ཅིང་སྲབ་པར་འགྱུར་ཏེ། དད་པའི་སྟོབས་བསྐྱེད་པ་ཕྱག་རྒྱ་ལ་འཇུག་པའི་མདོ་ལས། བསྐལ་པ་གྲངས་མེད་པར་སེམས་ཅན་དམྱལ་བ་དང་། ཡི་དྭགས་དང་། དུད་འགྲོར་སྐྱེ་བར་འགྱུར་བའི་ལས་རབ་ཏུ་མང་པོ་ཡང་རྣམ་པར་སྨིན་པར་མི་འགྱུར་རོ། །དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་བསོད་ནམས་ཀྱི་རྒྱ་མཚོ་ཆེན་པོ་བསགས་པས་རབ་ཏུ་ཆེ་བའི་ཕྱིར་རོ། །ཞེས་སོ། །བསྒྲུབ་བྱ་ནི། གཞུང་ལས། རྒྱ་ྃཆེནྃ་ཞེས་པས་བྱང་ཆུབ་ཏུ་སེམས་བསྐྱེད་ནས་དགེ་བའི་རྩ་བ་ཅུང་ཟད་ཅིག་བསགས་ནའང་བྱང་ཆུབ་ཀྱི་སེམས་ཀྱིས་ཟིན་ཅིང་ཡོངས་སུ་བསྔོ་བས་རྒྱས་ཐེབས་པས་མི་ཟད་པའི་གཏེར་དུ་འགྱུར་ཞིང་རྒྱ་ཆེན་པོ་འཕེལ་བར་འགྱུར་ཏེ། སྤྱོད་འཇུག་ལས། དགེ་བ་གཞན་ཀུན་ཆུ་ཤིང་བཞིན་དུ་ནི། །འབྲས་བུ་བསྐྱེད་ནས་ཟད་པར་འགྱུར་བ་ཡིན། །བྱང་ཆུབ་སེམས་ཀྱི་ལྗོན་ཤིང་རྟག་པར་ཡང་། །འབྲས་བུ་འབྱིན་པས་མི་ཟད་འཕེལ་བར་འགྱུར། །ཞེས་སོ། །དེ་ཡང་གཞུང་ལས། སངྃས་རྒྱསྃ་སྲསྃ་ཉིདྃ་ཅེས་པས་བྱང་ཆུབ་མཆོག་ཏུ་སེམས་བསྐྱེད་མ་ཐག་ནས་སངས་རྒྱས་རྣམས་ཀྱི་སྲས་སུ་འགྱུར་ཞིང་། ལྷ་མི་ཐམས་ཅད་ཀྱིས་ཕྱག་བྱ་བའི་འོས་ཀྱང་ཡིན་ཏེ། སློབ་དཔོན་ཞི་བ་ལྷས། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམས་ཐག་རྣམས། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། །འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །ཞེས་སོ། །དེ་ཉིད་འཆི་བའི་ཚེ་ཡང་། གཞུང་ལས། བྱངྃ་སེམསྃ་ཀྱིྃས། །མཚམྃས་སྦྱོརྃ་བདེྃ་བརྃ་འཕོྃ་ཞིངྃ་ཞེས་པས་ཚེ་འདིར་བྱང་ཆུུབ་ཏུ་སེམས་བསྐྱེད་ཅིང་འདྲིས་པར་བྱས་པ་དང་། འཆི་ཁར་ཡང་བྱང་ཆུབ་ཀྱི་སེམས་ཀྱིས་མཚམས་སྦྱར་ནས་འཕོས་པས་རབ་རྫོགས་པའི་བྱང་ཆུབ། འབྲིང་ས་ལམ་ལ་གནས་པའི་བྱང་ཆུབ་སེམས་དཔའ། ཐ་ནའང་དཀོན་མཆོག་གསུམ་དང་མི་འབྲལ་ཞིང་གནས་ཁྱད་པར་ཅན་དུ་སྐྱེ་བར་འགྱུར་རོ། །མཐར་ཐུག་ནི། གཞུང་ལས། རྒྱལྃ་བརྃ་འགྱུརྃ། །ཞེས་པས་བྱང་ཆུབ་མཆོག་ཏུ་སེམས་བསྐྱེད་ན། མྱུར་དུ་རྫོགས་པའི་བྱང་ཆུབ་ཐོབ་པར་འགྱུར་ཏེ། མ་སྐྱེས་དགྲའི་འགྱོད་པ་བསལ་བའི་མདོ་ལས། བྱང་ཆུབ་སེམས་དཔའ་བརྩོན་འགྲུས་དང་ལྡན་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་དེ་དག་ནི་མྱུར་དུ་ཐམས་ཅད་མཁྱེན་པ་ཐོབ་པའང་ངས་མཐོང་ངོ་། །ཞེས་སོ། །དེ་ལྟར་བྱང་ཆུབ་ཏུ་སེམས་བསྐྱེད་ནས་བསླབ་བྱ་གང་ལའང་སློབ་ཚུལ་གྱི་དངོས་པོ་སྨོན་པའི་བསླབ་བྱ་ནི། གཞུང་ལས། དེྃ་ཕྱིརྃ་ཚོགྃས་བསགྃ་ཅེས་པས་ཡར་དཀོན་མཆོག་གསུམ་ལ་ལུས་དང་ལོངས་སྤྱོད་དགེ་རྩར་བཅས་པ་ལྟོས་མེད་དུ་དབུལ། ཐ་ན་དུད་འགྲོའི་སྐྱེ་གནས་ཚུན་ལ་ཟས་ཁམ་གཅིག་ཡན་ཆད་སྦྱིན་པ་སོགས་དགེ་རྩ་འགྲུབ་ཚད་དུ་བྱ། དེ་བཞིན་དུ་ཕ་རོལ་ཏུ་ཕྱིན་པ་དྲུག་གི་རྒྱུ་བསོད་ནམས་དང་འབྲས་བུ་ཡེ་ཤེས་ཀྱི་ཚོགས་གསོག་པ་ལ་འབད་དོ། །དེ་ཡང་དུས་ཐམས་ཅད་དུ་དྲན་དགོས་ཏེ། གཞུང་ལས། རྗེསྃ་དྲནྃ་ཞེས་པས་བྱང་ཆུབ་སེམས་ཀྱི་ཕན་ཡོན་རྣམས་མཐོང་བར་བྱས་ནས་དུས་ཀུན་ཏུ་དྲན་པར་བྱས་པའི་ངང་ནས་རྒྱལ་སྲས་ཀྱི་སྤྱོད་པ་ལ་བསླབ་བོ། །དེ་ལྟ་བུར་ཇི་ལྟར་སློབ་ཅེ་ན། གཞུང་ལས། སྤེལྃ་ཞིྃང་སྦྱངྃ་། །ཞེས་པས་སྤེལ་བ་ནི། སྔར་བཤད་པ་ལྟར་ཡན་ལག་བདུན་པ་དང་སྐྱབས་འགྲོ་སྔོན་དུ་འགྲོ་བས་སྨོན་པ་དང་འཇུག་པའི་སེམས་བསྐྱེད་ཉིན་མཚན་དུས་དྲུག་ལ་སོགས་པར་ཆག་མེད་དུ་བགྱིས་པས་བྱང་ཆུབ་ཀྱི་སེམས་རྒྱ་ཆེན་པོར་འཕེལ་ཞིང་ཡོན་ཏན་རྒྱས་པར་འགྱུར་རོ། །སྦྱང་བ་ནི། ཕར་ཕྱིན་དྲུག་གི་ཚུལ་གྱིས་སམ་ཡང་ན་འགྲོ་འདུག་ཉལ་འཆག་སོགས་དུས་ཀུན་ཏུ་སྨོན་འཇུག་གི་སེམས་དང་མ་བྲལ་བར་བྱ་ཞིང་། དགེ་བའི་རྩ་བ་ཐམས་ཅད་ལ་རྗེས་སུ་ཡི་རང་ཞིང་ཐེག་པ་ཆེན་པོའི་བསྔོ་བས་རྒྱས་གདབ་པར་བྱའོ། །དེ་ཡང་གཞུང་ལས། སེམྃས་ཅནྃ་མིྃ་སྤངྃ་ཞེས་པས། བྱང་ཆུབ་ཏུ་སེམས་བསྐྱེད་པ་ནས་བརྩམས་ཏེ་དུས་ཐམས་ཅད་དུ་སེམས་ཅན་བློས་མི་སྤང་སྟེ། དེ་ཡང་སྤོང་བའི་རྒྱུ་ནི། སྟོང་ཉིད་ལ་ལྟ་ཉེས་པ་དང་། དུས་མཐའ་རིང་བ་དང་། སེམས་ཅན་གྲངས་མང་ལ་བྱེད་པ་ངན་ཞིང་གདུག་རྩུབ་ཆེ་བ་དང་། བག་མེད་དུ་གྱུར་པ་དང་། སྲེད་པའི་ཆུས་ཁྱེར་བ་སོགས་མདོར་ན་མ་རུངས་པ་དག་ལ་ལེགས་པའི་ལམ་བསྟན་ཀྱང་མི་ལེགས་པར་མཐོང་ནས་སྨྲས་པ་ལ། མ་ཉན་ཚེ་ཁྱོད་ལ་བདག་རེ་ལྟོས་ནི་མེད་པས་གང་དགའ་བ་གྱིས་ཞེས་པ་ལྟ་བུས་ཤ་ཚ་བཏང་ན་སེམས་བསྐྱེད་ཉམས་པ་ཡིན་པས་དེ་ལྟ་བུར་སེམས་ཅན་མི་སྤོང་བ་ལ་བསླབ་པ་ཡང་། གཞུང་ལས། ཆོསྃ་བཞིྃ་སྤངྃ་དངྃ་བླངྃ་། །ཞེས་པས་ནག་པོའི་ཆོས་བཞི་ནི། ཕ་རོལ་བསླུ་བའི་སེམས་མིན་ཡང་བཞད་གད་ཙམ་གྱི་ཆེད་དུ་ཡང་རྫུན་ཚིག་སྨྲ་བ་དང་གཡོ་རྒྱུས་སེམས་ཅན་རྣམས་ལ་ལྷག་བསམ་གྱིས་གནས་པར་རློམ་པ་དང་། བྱང་ཆུབ་སེམས་དཔའ་ཐམས་ཅད་ལ་སྟོན་པར་འདུ་ཤེས་མི་བསྐྱེད་ཅིང་བསྔགས་པ་མི་བརྗོད་པ་དང་། ཉི་ཚེ་བའི་ཐེག་པ་འདོད་ནས་སེམས་ཅན་རྣམས་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འཛིན་དུ་མི་འཇུག་པ་དང་བཞི་སྤང་ཞིང་དེ་ལས་ཟློག་པ་བཞི་ཉམས་སུ་བླང་བར་བྱའོ། །གཉིས་པ་འཇུག་པའི་བསླབ་བྱ་ནི། གཞུང་ལས། སྡོམྃ་པའིྃ་ཚུལྃ་ཁྲིམྃས་སེམསྃ་ཅན་ྃདོན་ྃབྱེདྃ་དངྃ་༑ ༑དགེྃ་བྃ་ཆོྃས་སྡུདྃ་ཚུལྃ་ཁྲིམྃས་ཡངྃ་དགྃ་གཟུངྃ་། །ཞེས་པ་ཡང་བྱང་ཆུབ་སེམས་དཔའི་སྡེ་སྣོད་ལས། ཚུལ་ཁྲིམས་གསུམ་པོ་དེ་ཡང་བྱང་ཆུབ་སེམས་དཔའི་བྱ་བ་གསུམ་བྱེད་དེ། སྡོམ་པའི་ཚུལ་ཁྲིམས་ཀྱིས་སེམས་གནས་པར་འགྱུར་རོ། །སེམས་ཅན་དོན་བྱེད་ཀྱི་ཚུལ་ཁྲིམས་ཀྱིས་ནི་སེམས་ཅན་ཡོངས་སུ་སྨིན་པར་འགྱུར་རོ། །དགེ་བ་ཆོས་སྡུད་ཀྱི་ཚུལ་ཁྲིམས་ཀྱིས་ནི་དགེ་བའི་རྩ་བ་ཡོངས་སུ་རྫོགས་པར་འགྱུར་རོ། །ཞེས་སོ། །དེ་ལྟ་བུ་ཚུལ་ཁྲིམས་ནི་མི་དགེ་བ་སྤོང་བའི་སེམས་དེ་བདག་གཅིག་པུ་ཞི་བདེ་ཐོབ་པའི་སླད་དུ་བསྲུང་བ་ནི་ཉན་ཐོས་ཀྱི་ཚུལ་ཁྲིམས་ཡིན་ལ། སེམས་ཅན་ཐམས་ཅད་རྫོགས་བྱང་འཐོབ་པའི་ཆེད་དུ་བདག་གིས་སྡོམ་པ་གཟུང་བར་སེམས་པ་ནི་བྱང་ཆུབ་སེམས་དཔའི་ཚུལ་ཁྲིམས་ཡིན་པས་དུས་རྟག་ཏུ་སེམས་བསྐྱེད་དེ་ལྟ་བུས་ཟིན་པར་བྱའོ། །དེ་ལ་བྱང་སེམས་ཀྱི་སྡོམ་པའི་རྩ་བ་ནི། གཞུང་ལས། ཉོནྃ་མོངྃས་དྲགྃ་པོའིྃ་དབངྃ་གྱུར་ྃརྩ་ྃབྃ་སྟེྃ། །ཞེས་ཉོན་མོངས་པ་དུག་གསུམ་དྲག་པོས་ཀུན་ནས་བསླངས་པས་ལྟུང་བ་དམ་པའི་ཆོས་སྤོང་བ་དང་། བྱང་ཆུབ་ཀྱི་སེམས་གཏོང་བར་བྱེད་པ་དང་། སེར་སྣ་བྱེད་པ་དང་། སེམས་ཅན་ལ་གནོད་འཚེ་བྱེད་པ་སྟེ་རྩ་ལྟུང་བཞི་དང་། ཡང་རྙེད་བཀུར་དང་ཁེ་གྲགས་ཐོབ་འདོད་ཀྱིས་རང་ཉིད་ལ་བསྟོད་ཅིང་དྲེགས་པ་ནི་རྩ་བའི་ལྟུང་བ་དང་པོའོ། །རྙེད་བཀུར་གཞན་ལ་ཤོར་གྱིས་དོགས་པས་ཕྲག་དོག་གིས་གཞན་ལ་སྨོད་ཅིང་སྐུར་བ་འདེབས་པ་ནི་གཉིས་པའོ། །སེམས་ཅན་སྡུག་བསྔལ་ཞིང་སྐྱབས་མེད་པ་རེ་ས་གཞན་མེད་པ་ཆོས་ཞུར་འོང་ན་ཆོས་སྟོན་པའི་ནུས་པ་ཡོད་བཞིན་དུ་མི་སྟོན་པ་ནི་གསུམ་པའོ། །སེམས་ཅན་དབུལ་ཞིང་ཕོངས་པ་རེ་ས་མེད་ཅིང་སྡུག་བསྔལ་བ་དག་སློང་དུ་བྱུང་ན་ཕན་གདགས་པའི་མཐུ་ཡོད་བཞིན་དུ་མི་སྟེར་བ་ནི་བཞི་པའོ། །གཞན་དག་དམ་ཚིག་ཉམས་པ་སོགས་ཉེས་པ་བཤགས་པ་དང་བཟོད་གསོལ་དུ་བྱུང་ཡང་འཁོན་བཟུང་ནས་བཤགས་པ་མི་ལེན་པ་ནི་ལྔ་པའོ། །ཞེ་སྡང་དྲག་པོས་རྒྱུད་དཀྲུགས་ཏེ་ཁྲོས་པའི་སེམས་ཀྱིས་གཞན་ལ་རྡེག་པ་ནི་དྲུག་པའོ། །ཐེག་པ་ཆེན་པོའི་ཆོས་ཟབ་ཅིང་རྒྱ་ཆེ་བ་སྟོན་པའི་བརྗོད་བྱ་ཕྱོགས་སྔ་མར་བཞག་ནས་ཐེག་པ་ཆུང་ངུ་ལ་སློབ་ན་བདུན་པའོ། །ཐེག་ཆེན་གྱི་ཆོས་དོན་དུ་གཉེར་བ་ལ། ཆོས་མིན་ཕྱི་རོལ་པའི་རིགས་སྔགས་སོགས་དང་གཞན་ཡང་ངན་སྔགས་སྨན་དཔྱད་སྒྱུ་རྩལ་ལ་སོགས་པ་དང་། ཚེ་འདི་འབའ་ཞིག་དོན་དུ་གཉེར་བའི་བསམ་པས་ཆོས་རྣམ་དག་བསྟན་ཀྱང་འདྲར་སྣང་དུ་འགྱུར་བས་བརྒྱད་པའོ༑ ༑དེ་རྣམས་ལ་ཉོན་མོངས་དྲག་པོས་ཀུན་ནས་བསླངས་ཤིང་སེམས་ཅན་བློས་སྤོང་བའི་འདུན་པ་དང་བཅས་ན་ལྟུང་བ་ཆེས་ཤིན་ཏུ་ལྕི་བའོ། །དེ་རྣམས་ཀྱི་ཡན་ལག་ནི། གཞུང་ལས། ཟགྃ་པྃ་འབྲིངྃ་གིསྃ་ཡནྃ་ལགྃ་ཉེསྃ་བྱསྃ་འགྱུརྃ། །ཞེས་པས་དཀོན་མཆོག་གསུམ་ལ་ཉིན་ཞག་ཕྲུགས་གཅིག་ཏུ་ལུས་ངག་ཡིད་གསུམ་སྐྱབས་སུ་མི་འགྲོ་ཞིང་མི་མཆོད་པ་དང་། ཕྱི་ལོངས་སྤྱོད་ནང་སེམས་ཅན་གང་ལའང་ཆགས་སེམས་སྐྱེས་མ་ཐག་དྲན་པ་དང་ཤེས་བཞིན་གྱིས་ཟིན་པར་མ་བྱས་པ་དང་། རང་ལས་རིགས་དང་ཁྲིམས་དང་ཡོན་ཏན་སོགས་ཀྱིས་རྒན་ཞིང་ཆེ་བ་ལ་དད་གུས་དང་ཞེ་ས་མི་བྱེད་པ་དང་། ཆོས་དང་མཐུན་པའི་གྲོས་འདྲི་བ་བྱུང་ན་ཇི་ལྟར་ལེགས་ཤིང་འཚམ་པར་མི་སྨྲ་བ་དང་། ཡུལ་གང་ཡང་རུང་བས་མགྲོན་དུ་བོས་ན་ཁྱོད་ཀྱི་དེ་འདྲ་བ་ལ་་་་་་འདི་སྲོག་དང་དགེ་སྦྱོར་གྱི་བར་དུ་འགྱུར་ན་ཉེས་པ་མེད་དོ། མཆན མི་འོང་སྙམ་དུ་བདག་གིར་མི་བྱེད་པ་དང་། དད་པའི་སེམས་ཀྱིས་གསེར་ལ་སོགས་པ་གཞན་གྱིས་འབུལ་བ་མི་ལེན་པ་དང་་་་་་བླངས་ནས་དཀོན་མཆོག་གསུམ་ལ་འབུལ་ལོ། མཆན། སེར་སྣས་དཀྲིས་པ་ལ་ཆོས་མི་སྟེར་ན་ཕམ་པ་ཡིན་ཞིང་། ཆོས་སྦྱིན་རྒྱུ་བཞག་ནས་བྱ་བ་གཞན་ལ་འཇུག་པས་དེ་གཡོལ་བ་དང་། གཞན་ཚུལ་ཁྲིམས་འཆལ་བ་དག་བདག་གི་གན་དུ་འོངས་ནས་འགྱོད་སེམས་ཀྱིས་བཤགས་པ་བགྱིད་དམ་ཐ་ན་ཡང་སྐྱབས་སུ་འགྲོ་བ་དང་སེམས་བསྐྱེད་ཙམ་ཞུ་ནའང་རང་ཉིད་བཙུན་པོ་འདི་ཚུལ་ཁྲིམས་འཆལ་བའོ་སྙམ་དུ་དོར་བ་དང་། གཞན་དད་པ་བསྐྱེད་པའི་ཕྱིར་བདག་ཉིད་སྤྱོད་ལམ་རྣམ་པར་དག་པ་ལ་མི་སློབ་པ་དང་། སེམས་ཅན་གཞན་ཐེག་ཆེན་གྱི་ཆོས་ལ་འཇུག་པའི་ནུས་པ་བདག་ལ་ཡོད་བཞིན་དུ་ཐེག་དམན་གྱི་ཆོས་ལ་འཛུད་པ་དང་། ཚུལ་འཆོས་དང་ཁ་གསག་གིས་རྙེད་པ་འཚོལ་བ་དང་། ལུས་སྒེག་ཆོས་དང་རྩབ་ཧྲལ། ངག་མུ་ཅོར་དང་བྲེ་མོ། ཡིད་རྟོག་པ་སྣ་ཚོགས་ཀྱི་རྗེས་སུ་འབྲངས་ཤིང་གཞན་མ་དད་པར་བགྱི་བའི་རྒྱགས་འཆོས་དང་། དྲེགས་འཆོས་བྱེད་པ་དང་། རང་རྫུན་ཅན་དང་གཡོ་སྒྱུ་ཅན་ལ་སོགས་པའི་གྲགས་པ་ངན་པ་ཕོགས་ཀྱང་མི་སྤོང་བ་དང་། སེམས་ཅན་གཞན་བྱ་བ་མ་ཡིན་པ་ལ་འཇུག་པ་མཐོང་ན་དེ་བཅོས་པའི་ནུས་པ་ཡོད་བཞིན་དུ་མི་བཅོས་པར་འདོར་བ་དང་། གཞན་གྱིས་བདག་ལ་གཤེ་བ་དང་། རྡེག་པ་དང་། ཁྲོ་བ་དང་། མཚང་འབྲུ་བཞི་བྱེད་ན། དེའི་ལན་དུ་བདག་གི་ཕར་ལ་གཤེ་བ་རྡེག་པ་ཁྲོ་བ་མཚང་འབྲུ་བར་བྱེད་པ་དང་། གཞན་གྱིས་བདག་ལ་ཁྲོས་འདུག་ན་ཁྱོད་ཁྲོས་པའི་ནད་ཁྱོག་གི་སྙམ་ནས་ཡལ་བར་འདོར་བ་དང་། གཞན་གྱིས་ཉེས་པ་བྱས་པ་བདག་གིས་མཐོང་ངམ་ཐོས་ནས་སླར་དེ་དག་གིས་བདག་ལ་འདི་ལྟར་གོ་མ་གོ་དང་འཁྲུལ་བའི་དབང་ངོ་ཞེས་ཞུ་གཏུག་བྱེད་དུ་བྱུང་ན་མི་ཉན་པར་སྤོང་བ་དང་། གཞན་གྱི་བྱེད་སྤྱོད་མཐོ་དམན་ལ་བརྟེན་པའི་ཁྲོ་སེམས་བྱུང་མ་ཐག་གཉེན་པོས་མི་སྤོང་བ་དང་། བསྙེན་བཀུར་གྱི་ཕྱིར་འཁོར་མང་པོ་སྡུད་པ་དང་། དགེ་སྦྱོར་དང་ཆོས་སྤྱོད་ཀྱི་ཁྲིད་རིམ་རྣམས་དུས་སུ་མི་བྱེད་པ་དང་། སྙོམ་ལས་དང་ལེ་ལོས་དུས་འདའ་བ་དང་། མཐོ་དམན་གྱི་གཏམ་ལ་ཆགས་པས་ཀུ་རེ་དང་བྲེ་མོའི་གཏམ་གྱིས་དུས་འདའ་བ་དང་། ཏིང་ངེ་འཛིན་གྱི་དོན་མི་འཚོལ་བ་དང་། རྒོད་པ་དང་འགྱོད་པ་དང་གནོད་སེམས་དང་རྨུགས་པ་དང་། གཉིད་དང་འདོད་པ་ལ་འདུན་པ་དང་ཐེ་ཚོམ་རྣམས་རང་རྒྱུད་ལ་སྐྱེས་ཀྱང་དེ་མ་ཐག་མི་སྤོང་བ་དང་། ཞི་གནས་ཀྱི་ཏིང་ངེ་འཛིན་ལ་མཆོག་ཏུ་འཛིན་ཅིང་ཡང་དག་པར་ལྟ་བ་དང་། ཉན་ཐོས་ཀྱི་ཐེག་པ་དམན་ནོ་ཞེས་སྤོང་ཞིང་གཞན་ལ་ཕན་ངེས་པར་འདུག་ན་སྨན་དང་བཟོ་དང་སྒྱུ་རྩལ་ལ་སོགས་པ་མི་སློབ་པ་དང་། རང་ལ་བྱང་སྡོམ་ཐེག་པ་ཆེན་པོའི་ཁྲིམས་སྲུང་སླ་ཞིང་ཕན་ཡོན་ཆེ་བ་ཡོད་བཞིན་དུ་ཐེག་དམན་ཉན་ཐོས་ཀྱི་སྤྱོད་པ་ལ་བརྩོན་པ་དང་། མུ་སྟེགས་བྱེད་སོགས་ཀྱི་གྲུབ་མཐའ་དང་མཐུ་དང་ངན་སྔགས་རིག་བྱེད་སོགས་ཆོས་མིན་ལ་བརྩོན་པ་དང་། ཐེག་པ་ཆེན་པོའི་ཆོས་ལ་བརྩོན་པར་བྱ་བ་བས་ཕྱི་རོལ་པའི་ཆོས་བལྟ་བ་ལ་དགའ་ཞིང་སྲེད་ནའང་། ཤེས་པས་སྲིད་ལ་མི་གནས་པ་དང་། སྙིང་རྗེས་ཞི་ལ་མི་གནས་པའི་བརྗོད་བྱ་ཐེག་ཆེན་སྤངས་ནས་དམན་པའི་ཆོས་ལ་སྲེད་ཅིང་ཉམས་སུ་ལེན་པ་དང་། ཀུ་རེ་དང་བཞད་གད་དང་མཚང་འབྲུའི་བསམ་པས་བདག་བསྟོད་གཞན་སྨོད་དང་། གནས་དུས་ཀྱིས་མ་བསྐལ་བའི་ས་ན་ཆོས་དང་གདམས་པ་ཉན་དགོས་པ་ཡོད་ཀྱང་ང་རྒྱལ་གྱིས་དེར་མི་འགྲོ་ཞིང་མི་ཉན་པ་དང་། རང་དང་གནས་དུས་མཚུངས་པའི་ས་ན་དགེ་བའི་བཤེས་གཉེན་ཐེག་ཆེན་གྱི་ཆོས་སྟོན་པ་གཞན་དག་ཡོད་ན་དེ་ལ་ཕྲག་དོག་གི་བསམ་པས་སྨོད་པ་དང་། སྐུར་བ་འདེབས་པ་དག་དང་། ཆོས་དང་ཟང་ཟིང་ལྷན་ཅིག་ཏུ་སྤྱོད་པའི་གྲོགས་རྣམས་དང་འགྲོགས་པའི་དུས་སུ་བྱ་བ་རང་ལ་བབ་ཚོད་དེ་གོ་བ་བླངས་ནས་བྱེད་དགོས་པ་ལ་དེ་ལྟར་མ་བྱས་པ་རྣམས་ཉེས་བྱས་ཀྱི་སྡེ་ཚན་ནོ། །གཞན་ཡང་གཞུང་ལས། སེམྃས་ཅནྃ་ཐྃ་མལྃ་ལམྃ་ཞུགྃས་ཕྱིྃ་རོལྃ་གྱིྃ། །དོནྃ་བསྒྲུབྃ་ཅེས་པས་ཐེག་པ་ཆེན་པོར་ཞུགས་པའི་བྱང་སེམས་ནི་སེམས་ཅན་གྱི་དོན་མ་གཏོགས་བསྒྲུབ་རྒྱུ་མེད་པ་ཞིག་དགོས་ལ། དེ་ལ་ཚུལ་ཇི་ལྟར་བསྒྲུབ་ན་ནད་ཀྱིས་གདུངས་པའི་སེམས་ཅན་ལ་སྨན་དང་སྨན་པ་འཚོལ་བ་དང་། བཟའ་བཏུང་སྦྱིན་པ་ལ་སོགས་པ་ཐབས་དུ་མའི་སྒོ་ནས་ནད་དེ་ལས་གྲོལ་བའི་ཐབས་ལ་འབད། སེམས་ཅན་ལུས་སེམས་སྡུག་བསྔལ་གྱིས་གཟིར་བ་ལ་རང་ལ་ནུས་པ་ཅི་ཡོད་ཀྱི་སྒོ་ནས་ཕན་འདོགས་ཤིང་སྡུག་བསྔལ་དེ་བསལ་བའི་ཐབས་བྱ། རང་རྟག་ཏུ་བག་ཡོད་པར་གནས་ཤིང་གཞན་བག་དང་མི་ལྡན་པ་དག་མཐོང་ན་དེ་ཡང་ཐབས་སྣ་ཚོགས་ཀྱི་སྒོ་ནས་བག་དང་ལྡན་པར་བྱ་ཞིང་གདམས་པ་བསྟན༑ རང་ལ་གཞན་གྱིས་ཕན་བཏགས་ན་དེའི་ལན་དུ་ཕན་ཆེར་འདོགས་ཤིང་ཐེག་ཆེན་དུ་གཟུད། སེམས་ཅན་གཞན་དག་གི་ཕ་མ་ཤི་བའམ་ནོར་བརླགས་པ་སོགས་མདོར་ན་ཡིད་མྱ་ངན་གྱིས་གདུངས་ཤིང་གཙེས་པ་དག་མཐོང་ན་དེ་ལ་འདུས་བྱས་ཐམས་ཅད་མི་རྟག་པ་འདི་ལྟ་བུའི་ཆོས་ཅན་ཆོས་ཐམས་ཅད་འདི་ལས་མ་འདས་པས་མྱ་ངན་མ་བྱེད་ཅིག །ཅེས་བྱ་བ་ལ་སོགས་པ་ཐབས་དུ་མའི་སྒོ་ནས་དེའི་མྱ་ངན་སེལ་བ་ལ་འབད། གཞན་དག་གིས་ནོར་སློང་ན་དེ་ལ་ལེ་ལོ་དང་གཡེང་བ་སྤངས་ནས་དེ་མ་ཐག་ཏུ་ཇི་ལྟར་འཚམ་པ་དང་འོས་པ་རེ་དགའ་སྤྲོ་དང་བཅས་པས་སྦྱིན༑ རང་ལ་བརྟེན་པའི་གང་ཟག་རྣམས་ལ་བཏང་སྙོམས་དང་ལེ་ལོ་སྤངས་ནས་ཇི་ལྟར་འདོད་པའི་ཆོས་བསྟན་ཅིང་ནོར་ཟས་ལ་སོགས་པ་ཇི་ལྟར་འོས་པས་ཕན་གདགས། དགོན་གནས་སོགས་གང་དུ་འགྲོའམ་འདུག་ཀྱང་རུང་ཆོས་མཐུན་གྱི་གྲོགས་དང་འགྲོགས་ཤིང་ཅི་བྱེད་དམ་པའི་ཆོས་དང་བློ་མཐུན་པར་བྱ། གང་ཟག་གཞན་ལ་དད་པ་དང་དག་སྣང་བྱ་ཞིང་། བཙོན་འགྲུས་དང་ཏིང་ངེ་འཛིན་ཤེས་རབ་ཅན་བསྔགས་པར་འོས་པ་དག་ལ་བསྔགས་པ་ཡང་དག་པར་བརྗོད། རང་ལ་བརྟེན་པའི་གང་ཟག་གཅིག་ལོག་པར་ཞུགས་པ་མཐོང་ན་དང་པོ་ཟང་ཟིང་གི་སྦྱིན་པས་ཕན་བཏགས་ལ་བཞམས་ཏེ་བསྒོ། དེས་ཀྱང་མ་བཟློག་ན་བཀའ་བཀྱོན་དྲག་པོས་སྨ་འབེབས་པ་དང་གནས་དབྱུང་སོགས་ཐབས་དུ་མས་ཚར་གཅོད་ཅིང་དེ་མ་ཐག་ཚུལ་དང་མཐུན་པའི་ལམ་དུ་བཀྲི་ཞིང་སྐད་ཅིག་ཀྱང་སེམས་བརྩེ་བས་མ་དོར་བར་བྱ། བསྟན་པ་ལ་སྡང་བའི་མུ་སྟེགས་ཅན་སོགས་ལོག་པར་ལྟ་བའི་འགྲོ་བ་རྣམས་ཀྱང་དང་པོ་ཟང་ཟིང་གི་སྦྱིན་པས་བསྡུས་ལ་དད་པར་བྱ། དད་པས་སྨིན་པར་བྱ། སྨིན་པས་གྲོལ་བར་བྱ། དེས་མ་ཐུལ་ན་རྫུ་འཕྲུལ་བསྟན་ལ་གྲོལ་བར་བྱ། ཡང་རྫུ་འཕྲུལ་མེད་ན་དུས་ཕྱི་མར་སྨོན་ལམ་གྱིས་མཚམས་སྦྱར་ལ་བསྡུ་བར་བྱའོ། །ཚུལ་དེ་རྣམས་ལས་འདས་ནའང་ཉེས་བྱས་རེ་རེ་འབྱུང་ངོ་། །དེ་ལྟར་བྱང་སྡོམ་ཀྱི་གཏོང་ཐོབ་ཀྱི་དུས་ཀྱང་། གཞུང་ལས། དུསྃ་བརྗོྃད་ཅེས་འབྱུང་བས་དམ་ཚིག་རྫོགས་པ་གསང་བའི་མདོ་ལས། དེ་བཞིན་གཤེགས་པ་ཐམས་ཅད་ཀྱི་སྡོམ་པ་ཐོབ་པའི་དུས་ནི་བླ་མས་གནང་བ་དང་། སེམས་བསྐྱེད་པ་དང་། བློ་མཆོག་ཏུ་གྱུར་པ་དང་། ཚིག་བརྗོད་པ་གསུམ་གྱི་ཐ་མ་ལ་འཐོབ་སྟེ། ཞེས་གསུངས་པས་དུས་དེ་ལྟ་བུར་སྡོམ་པ་ཐོབ་པར་ཤེས་པ་ནས་བཟུང་། ཇི་སྲིད་བྱང་ཆུབ་མ་ཐོབ་ཀྱི་བར་དུ་བཤད་མ་ཐག་པའི་བཅས་པ་རྣམས་མིག་དང་སྲོག་ལས་ཀྱང་གཅེས་པར་བསྲུང་བར་བྱའོ། །གཏོང་བའི་དུས་ནི། ལྷག་བསམ་གྱིས་སེམས་ཅན་ཐམས་ཅད་བདག་ཏུ་མ་བཟུང་བ་དང་། སེམས་ཅན་གཅིག་ཙམ་ཡང་བློས་སྤངས་ནས་ཐུན་ཚོད་ལས་འདས་པ་དང་། ཉིན་ཞག་ཕྲུགས་རེ་ལ་ཐུན་དྲུག་ཏུ་བྱས་པའི་སྔ་དྲོའི་སྟོད་ལྟ་བུ་ལ་གོང་དུ་བཤད་པའི་ལྟུང་བ་བྱུང་བར་གཉེན་པོས་མ་སླེབས་པར་དེའི་ཐུན་ཕྱི་མ་འདས་ན་དེ་མ་ཐག་ཏུ་བྱང་སེམས་ཀྱི་སྡོམ་པ་གཏོང་བར་འགྱུར་རོ། །དེ་ལྟར་ཉམས་ན་ཕྱིར་བཅོས་བྱ་ཐབས་ནི། གཞུང་ལས། དེྃ་ཉམྃས་ཕྱིརྃ་བཅོསྃ་བྱ།ྃ །ཞེས་པས། དུག་གསུམ་གྱིས་ཀུན་ནས་བསླངས་པའི་རྩ་ལྟུང་བྱུང་ན་སྡོམ་པ་རྩ་བ་ནས་གཏོང་བས་སྔར་བཤད་པ་ལྟར་ཆོ་ག་ཚུལ་བཞིན་བསྐྱར་ནས་བླང་། ཞེ་སྡང་མེད་པར་གཏི་མུག་དང་ཆགས་པས་ཀུན་ནས་བསླངས་པའི་ལྟུང་བ་ནི། དཀོན་མཆོག་གི་རྟེན་དྲུང་དུ་བྱང་ཆུབ་སེམས་དཔའ་གསུམ་དང་བཅས་པའི་སྤྱན་སྔར་བཤགས་པར་བྱ། ཆགས་པ་རྐྱང་པས་ཀུན་ནས་བསླངས་པའི་ལྟུང་བ་བྱུང་བའམ་ཉེས་པ་ལ་ཉེས་པར་ཤེས་བཞིན་དུ་ལྟུང་བས་གོས་ན་བྱང་ཆུབ་སེམས་དཔའ་གཅིག་གི་མདུན་དུ་བཤགས་སྡོམ་བྱ། ལུས་ངག་ཏུ་མ་གྲུབ་པའི་སེམས་ལ་སྐྱེས་ཙམ་ནི་དེ་མ་ཐག་ཏུ་དྲན་ཤེས་ཀྱི་གཉེན་པོས་བསྡམ་མོ། །དེ་ལྟ་བུའི་རྩ་བ་དང་ཡན་ལག་གི་ཉེས་པས་མི་གོས་པའི་ཐབས་ནི། གཞུང་ལས། རྙེདྃ་བཀུརྃ་ལྃ་ཞེནྃ་འདོྃད་ཡོྃན་ཆགྃས་པྃ་སྤངྃ་། །ཞེས་པས་དེ་ལྟར་སེམས་བསྐྱེད་པའི་བྱང་ཆུབ་སེམས་དཔའ་དེས་ནི་འདས་པའི་འདོད་པ་ལ་ཡི་རང་བར་མི་བལྟ། ད་ལྟར་གྱི་འདོད་པ་ལ་ཞེན་ཅིང་ཆུམས་པར་མི་བྱ། མ་འོངས་པའི་འདོད་པ་ལ་ཡིད་གདུང་བར་མི་བྱ། མདོར་ན་བདག་ཉིད་ཀྱི་དོན་དུ་འདོད་པ་ལ་དོན་དུ་གཉེར་བ་སྤངས་ཤིང་གཞན་དག་ཚོགས་རྫོགས་པ་དང་། དེ་དག་གི་དོན་སྒྲུབ་པ་སོགས་ཀྱི་ཆེད་དུ་ནི་གང་དང་གང་སྦྱིན་པ་དག་ལེགས་པར་བླངས་ཤིང་། ལོངས་སྤྱོད་དཀོན་མཆོག་གསུམ་གྱི་ཕྱོགས་སུ་བཏང་ཞིང་དེ་རྣམས་ལ་ཡང་འདོད་སྲེད་དང་ཆགས་སེམས་སྤང་། སེམས་ཅན་ཕོངས་པ་ལ་སྦྱིན་པ་བྱིན་ལ་བསྡུ་བར་བྱ་དགོས་སོ། །དེ་ལ་བསྒྲུབ་བྱ་ནི། གཞུང་ལས། ལུསྃ་ངགྃ་ཡིདྃ་གསུམྃ་རྣམ་ྃདག་ྃཅེས་པས། ལུས་ཡོངས་སུ་དག་པ། ལུས་ཀྱི་མི་དགེ་བ་མཐའ་དག་དང་། གཞན་མ་དད་པར་གྱུར་པའི་སྤྱོད་ལམ་ཐམས་ཅད་སྤངས་ཤིང་། ཞི་བ་དང་དག་པ་དང་། དང་བ་དང་བག་ཡོད་པར་བྱ། ངག་ཡོངས་སུ་དག་པ། ངག་གི་མི་དགེ་བ་མཐའ་དག་སྤངས་ཤིང་། ངག་འཇམ་ཞིང་དེས་པའི་ཚུལ་དང་ལྡན་པར་བྱ། ཡིད་རྣམ་པར་དག་པ། རྗེས་སུ་ཆགས་པ་དང་གཞན་ལ་གནོད་སེམས་དང་ལོག་ལྟ་འཁོན་འཛིན་ཉེ་དུ་ལ་ཆགས་པ་དང་། ལོངས་སྤྱོད་ལ་སྲེད་པ་དང་། རྟག་པར་འཛིན་པ། གཞན་ཁྱད་དུ་གསོད་པ་ལ་སོགས་སྤངས་ལ་སེམས་ཞི་དུལ་དང་ཏིང་ངེ་འཛིན་ལ་བསླབ་དགོས་ཏེ། བསླབ་བཏུས་ལས། ཀུན་ཏུ་མི་རྒོད་འཇམ་པ་དང་། །རང་བཞིན་སྙན་པར་སྨྲ་བ་དང་། །སྐལ་ཅན་སྐྱེ་བོ་འདུན་པ་ཡིས༑ ༑གཟུང་བར་འོས་པ་སྐྱེ་བར་འགྱུར། །ཞེས་སོ། །དེ་ལྟར་བྱང་ཆུབ་སེམས་དཔའི་སྤྱོད་པ་ཐམས་ཅད་ནི་དབེན་པར་གནས་ན་ཤུགས་ཀྱིས་འབྱུང་སྟེ། གཞུང་ལས། དབེནྃ་པྃ་བསྟེནྃ༑ ༑ཞེས་པས་ལུས་ངག་ཡིད་གསུམ་གཡེང་བའི་རྒྱུ་དང་བྲལ་བས་དེར་མི་འཇུག་པར་འགྱུར་ཏེ། ཏིང་ངེ་འཛིན་རྒྱལ་པོ་ལས། གང་ཞིག་གྲོང་གི་དབུས་སུ་འདུག་ན་ནི། །བླ་མེད་བྱང་ཆུབ་དམ་པ་ཐོབ་གྱུར་པའི། །དེ་འདྲའི་སངས་རྒྱས་གང་དུའང་སྔོན་མ་བྱུང་། །མ་བྱོན་པ་དང་ད་ལྟར་བཞུགས་པའང་མེད། །རྒྱལ་སྲིད་མཆིལ་མའི་ཐལ་བ་བཞིན་སྤངས་ནས། །དབེན་པར་གནས་ཤིང་ཏིང་འཛིན་མཆོག་ཞུགས་པ། །ཉོན་མོངས་སྤངས་ཤིང་བདུད་ཀྱི་སྡེ་བཅོམ་ནས། །བྱང་ཆུབ་རྡུལ་མེད་འདུས་མ་བྱས་འཚང་རྒྱ། །ཞེས་པས་བྱང་ཆུབ་སེམས་དཔའ་གསར་བུ་པ་དག་ནི་དབེན་པ་བསྟེན་པ་མཆོག་ཏུ་བསྔགས་སོ། །དེ་ཡང་གཞུང་ལས། བགྃ་ཡོདྃ་ཅེས་པས་དབེན་པར་གནས་པ་གཅིག་པུས་མི་ཆོག་པས་ལུས་ངག་ཡིད་གསུམ་བག་ཡོད་པར་བྱ་དགོས་ཏེ། ཟླ་བ་སྒྲོན་མའི་མདོ་ལས། ཁྲིམས་དང་ཐོས་དང་གཏོང་དང་བཟོད་པ་དང་། །དགེ་བ་ཆོས་སྡུད་བརྗོད་པ་ཇི་སྙེད་པ། །ཀུན་གྱི་རྩ་བ་བག་ཡོད་འདི་ཡིན་ཏེ། །གཏེར་ཐོབ་བྱེད་ཅེས་བདེ་བར་གཤེགས་པས་བསྟན། །ཞེས་སོ། །དེ་ཡང་ཇི་ལྟར་སྤྱོད་པ་སྤྱད་ཅེ་ན། གཞུང་ལས། སྤྱོདྃ་ལམྃ་ཕུནྃ་སུམྃ་ཚོགྃས་པསྃ་གནྃས། །ཞེས་པས། དེ་ཡང་སྤྱོད་ལམ་མ་དག་པའི་གནས་བདུན་སྤང་སྟེ། དཀོན་མཆོག་སྤྲིན་གྱི་མདོ་ལས། རྒྱལ་པོའི་ཕོ་བྲང་དང་། བཤན་པའི་ཁྱིམ་དང་། ཆང་འཚོང་མའི་ཁྱིམ་དང་། སྨད་འཚོང་མའི་ཁྱིམ་དང་། རིགས་ངན་གྱི་ཁྱིམ་དང་། རྒྱན་པོ་འགྱེད་པའི་ཁྱིམ་དང་། རོལ་མོ་མཁན་གྱི་ཁྱིམ་རྣམས་སུ་གནས་པ་སྤོང་ཞེས་སོ། །སྡིག་གྲོགས་བཅུ་སྤང་བ་ནི། དཀོན་མཆོག་སྤྲིན་ལས། ལྟ་བ་ཉམས་པ་དང་། ཆོ་ག་ཉམས་པ་དང་། འཚོ་བ་ཉམས་པ་དང་། ཚུལ་ཁྲིམས་ཉམས་པ་དང་། ཁྱིམ་ལ་ཆགས་པ་དང་། ལེ་ལོ་ཅན་དང་། འདུ་འཛི་ལ་དགའ་བ་དང་། འཁོར་ལ་དགའ་བ་དང་། བྱང་ཆུབ་ལ་རྒྱབ་ཕྱོགས་པ་དང་། བྲེ་མོའི་གཏམ་ལ་དགའ་བའི་སྡིག་པའི་གྲོགས་པོ་དག་ཡོངས་སུ་སྤང་བར་བྱའོ། །ཞེས་སོ། །གཞན་ཡང་ལོག་པའི་འཚོ་བ་བཅུ་སྤང་བ་ཡང་། ཚུལ་འཆོས་དང་། ཁ་གསག་དང་། གཞོགས་སློང་དང་། རྙེད་པས་རྙེད་པ་འཚོལ་བ་དང་། ཐོབ་ཀྱིས་འཇལ་བ་དང་། མི་རིགས་པས་རྙེད་པ་དང་། ཆོས་མ་ཡིན་པས་རྙེད་པ་དང་། ཡོངས་སུ་མ་དག་པའི་རྙེད་པ་དང་། རྙེད་པ་ལ་ལྷག་པར་ཞེན་པ་དང་། མ་རྙེད་པ་ལ་ཡིད་སྐྱོ་བ་རྣམས་སྤང་དགོས་སོ། །སྤྱོད་ལམ་དག་པ་ནི། བཤད་མ་ཐག་པའི་སྤྱོད་ལམ་མ་དག་པ་དེ་རྣམས་ལས་ཟློག་པར་སྤྱོད་ཅིང་མདོར་ན་སེམས་ཅན་ཐམས་ཅད་ཀྱི་དོན་དུ་མི་དགེ་བ་སྤང་དགེ་བ་སྒྲུབ་འཇིག་རྟེན་མ་དད་པར་གྱུར་པ་ཐམས་ཅད་ལས་བཟློག་པར་བྱ་དགོས་སོ། །བསྒྲུབ་བྱའི་ཚུལ་ནི། གཞུང་ལས། བདགྃ་གིྃས་ཁྱདྃ་དུ་ྃམིྃ་གསོདྃ་བརྩོྃན་འགྲུསྃ་བརྩམྃ། །ཞེས་པས་ང་འདྲ་བས་བརྩོན་པ་བསྐྱེད་ཀྱང་རྫོགས་པའི་བྱང་ཆུབ་མི་འཐོབ་སྙམ་དུ་སེམས་ཞུམ་པ་སྤངས་ནས་འབད་བརྩོན་དྲག་པོས་སྒྲུབ་ཅིང་རང་གིས་རང་ལ་ཁྲེལ་མི་དགོས་པའི་འབད་བརྩོན་བྱེད་དགོས་ཏེ། སྤྱོད་འཇུག་ལས། སྦྲང་བུ་ཤ་སྦྲང་བུང་བ་དང་། །དེ་བཞིན་སྲིན་བུར་གང་གྱུར་པ། །དེས་ཀྱང་བརྩོན་འགྲུས་སྟོབས་བསྐྱེད་ན། །བྱང་ཆུབ་ཐོབ་དཀའ་བླ་མེད་འཐོབ། །བདག་ལྟ་རིགས་ཀྱི་མིར་སྐྱེས་པ། །ཕན་དང་གནོད་པ་ངོ་ཤེས་པས། །བྱང་ཆུབ་སྤྱོད་པ་མ་བཏང་ན། །བདག་གིས་བྱང་ཆུབ་ཅིས་མི་འཐོབ༑ ༑ཅེས་གསུངས་པས་དོན་ཡིད་ལ་བྱས་ཏེ་འབད་དགོས་སོ། །དེ་ཡང་དགེ་བ་ཆོས་སྡུད་ཀྱི་ཚུལ་ཁྲིམས་ནི། གཞུང་ལས། ལམྃ་བཅུྃ་ཕྃ་རོལྃ་ཕྱིནྃ་དྲུགྃ་བྃསྡུ་དངོྃས་བཞིྃ། །རྣམྃ་བཅུྃ་སྤངྃ་ཞིངྃ་ལམྃ་བཅུྃ་རྫོགྃས་པརྃ་སྤྱདྃ། །ཅེས་པས་མི་དགེ་བ་བཅུ་སྤངས་ཤིང་དགེ་བ་བཅུ་བསྒྲུབ་ཚུལ་ནི། སྲོག་གཅོད་སྤངས་ལ་སྲོག་འདོན་པ་དང་། ཚེ་སྐྱོབ་པ། མ་བྱིན་ལེན་སྤངས་ལ་སྦྱིན་པ་གཏང་། མི་ཚངས་སྤྱོད་སྤངས་ལ་གཞན་ཚངས་སྤྱོད་ལ་འགོད། རྫུན་ཚིག་སྤངས་ལ་བདེན་ཚིག་གིས་གཞན་བསྡུ། ཕྲ་མ་སྤངས་ལ་གཞན་མི་མཐུན་པ་བསྡུམ། ཚིག་རྩུབ་སྤངས་ལ་ཞི་ཞིང་འཇམ་པར་སྨྲ། ངག་འཁྱལ་སྤངས་ལ་དོན་དང་མཐུན་པར་སྨྲ། བརྣབ་སེམས་སྤངས་ལ་ཆགས་མེད་དུ་སྦྱིན། གནོད་སེམས་སྤངས་ལ་བྱམས་ཤིང་ཕན་གདགས༑ ལོག་ལྟ་སྤངས་ལ་ཡང་དག་གི་ལྟ་བ་ལ་གོམས་པར་བྱ། དེ་ལྟར་མི་དགེ་བ་བཅུའི་ལས་སྤངས་ལ་དགེ་བ་བཅུའི་ལམ་ལ་ཡང་དག་པར་སྤྱད་དོ། །དེ་ཡང་རྒྱལ་སྲས་ཀྱི་སྤྱོད་པའི་རྩ་བ་ནི། ཕ་རོལ་ཏུ་ཕྱིན་པ་དྲུག་ལ་སྤྱོད་པ་སྟེ། དང་པོ་གཞུང་ལས། སྦྱིནྃ་དངྃ་ཞེས་པས། དེ་ཡང་ཟང་ཟིང་གི་སྦྱིན་པ་ནི་རང་ལ་ནོར་རྫས་ཡོད་དགུ་འདུས་བྱས་ཡིན་པས་སྙིང་པོ་མེད། དེ་བས་ད་ལྟ་སྙིང་པོ་ལེན་པའི་སྐབས་ཡིན་པས་སྦྱིན་པ་བཏང་ལ་འཁོར་གསུམ་ཡོངས་དག་གི་བསྔོ་བས་རྒྱས་གདབ་བོ། ད་ལྟ་མ་བཏང་ན་འཆི་ཁར་གཏོང་འདོད་ཀྱང་དབང་མི་འོང་ཉོན་མོངས་སྐྱེ་བའི་རྒྱུ་ཡིན། སེར་སྣས་མཚམས་སྦྱར་བ་ནི་ཡི་དྭགས་སུ་སྐྱེ་བས་ད་ལྟ་ལན་དང་རྣམ་སྨིན་ལ་མི་རེ་བའི་སྦྱིན་པ་ཕྱོགས་མེད་དུ་གཏོང་བ་གནད་ཆེའོ། །ཆོས་ཀྱི་སྦྱིན་པ་ནི། གང་ཟག་གང་ལའང་ཆོས་ཐ་ན་ཚིག་གཅིག་ཙམ་ཡང་ཚིག་དོན་མ་འཆུག་ཅིང་ལུང་གིས་ངེས་པ་རིགས་པས་འཐད་པ་ཉམས་མྱོང་གིས་གྲུབ་པ། བྱམས་སྙིང་རྗེ་བྱང་ཆུབ་སེམས་ཀྱིས་ཀུན་ནས་བསླངས་ལ་ཚེ་འདིའི་ཆེ་ཐབས་ཁེ་འདོད་སོགས་སྤོང་ལ་གཞན་ཕན་ཁོ་ནའི་བློས་མཆོག་དམན་ཐམས་ཅད་འདམ་ང་མེད་པར་བཤད་དོ། །མི་འཇིགས་པའི་སྦྱིན་པ་ནི། སྔར་བཤད་པའི་དགེ་སྦྱོང་གི་ཆོས་བཞི་དང་ལྡན་པ་ལ་བསླབ་པར་བྱའོ། །སྐྱབས་ཀྱི་སྦྱིན་པ་ནི། སེམས་ཅན་ཐམས་ཅད་འཁོར་བའི་སྡུག་བསྔལ་ལས་སྐྱོབ་འདོད་དང་མ་བྲལ་བའི་བློས་དུས་འདའ་བར་བྱ་ཞིང་ཐ་ན་རང་ལ་ནུས་པ་ཡོད་ཚད་ཀྱིས་གཞན་གྱི་འཇིགས་པ་མཐའ་དག་ལས་སྐྱོབ་ནུས་ཚད་ལ་འབད་པར་བྱའོ། །གཉིས་པ་ནི། གཞུང་ལས། ཚུལྃ་ཁྲིམྃས་ཞེས་པས་སྡོམ་པའི་ཚུལ་ཁྲིམས་བྱང་ཆུབ་ཏུ་སེམས་བསྐྱེད་ནས་སེམས་ཅན་ཐམས་ཅད་ཀྱི་དོན་དུ་ལུས་ངག་ཡིད་གསུམ་གྱི་མི་དགེ་བ་མཐའ་དག་སྤངས་ཤིང་དགེ་བ་བསྒྲུབ་པར་བྱ། དགེ་བ་ཆོས་སྡུད་ཀྱི་ཚུལ་ཁྲིམས་ཕ་རོལ་ཏུ་ཕྱིན་པ་དྲུག་དང་ཆོས་སྤྱོད་བཅུ་ལ་སོགས་པ་དགེ་བའི་ལས་ཐམས་ཅད་སྤྱོད་ཅིང་དེ་ཐམས་ཅད་བྱང་ཆུབ་སེམས་ཀྱིས་རྩིས་ཟིན་པར་བྱ། སེམས་ཅན་དོན་བྱེད་ཀྱི་ཚུལ་ཁྲིམས་དགེ་བ་མི་སྤོང་སྡིག་པ་སྤོང་ལ་དགེ་བ་བསྒྲུབས་པ་རྣམས་སེམས་ཅན་གྱི་དོན་དུ་བྱ་ཞིང་གཞན་དོན་ལ་འབད་པར་བྱའོ། །གསུམ་པ་ནི། གཞུང་ལས། དེྃ་བཞིྃན་བཟོདྃ་པ་ྃདངྃ་། །ཞེས་པས་དེ་ཡང་གནོད་ལན་དུ་གནོད་པ་བསྐྱལ་བས་དེའི་འབྲས་བུར་ད་ལྟ་བདག་ལ་འདི་ལྟ་བུ་བྱུང་བ་ཡིན་སྙམ་དུ་བསམ་ལ། གཞན་གྱིས་གནོད་འཚེ་ཇི་ལྟར་བྱས་བྱུང་ཡང་ཁོང་ཁྲོ་བ་སྤངས་ལ་བསྲན་ཅིང་བཟོད་ཐུབ་པར་བྱ་བ་མདོར་ན་རང་གི་སྡུག་བསྔལ་ཐམས་ཅད་བཟོད་ཐུབ་པར་བྱས་ནས། གཞན་ཕན་ཁོ་ན་ལ་བསླབ་ཅིང་། གཞན་གྱི་ཆེད་དུ་བདག་གི་སྲོག་འདོར་བ་ལའང་ཕངས་པ་མེད་པ་ལ་བསླབ་བོ། །བཞི་པ། གཞུང་ལས། བརྩོནྃ་འགྲུསྃ་ཞེས་པས་སྦྱོར་བའི་བརྩོན་འགྲུས་སྙོམས་ལས་དང་ལེ་ལོ་སྤངས་ནས་དགེ་བ་ལ་སྦྱོར་ཞིང་སེམས་ཅན་ཐམས་ཅད་སངས་རྒྱས་ལ་འགོད་པར་འདོད་པ་ལས་བྱང་ཆུབ་ཀྱི་ཕྱོགས་ལ་སྦྱོར་བའི་བརྩོན་པ་དྲག་པོ་དཔག་ཏུ་མེད་པར་བྱ། གོ་ཆའི་བརྩོན་འགྲུས་བཏང་སྙོམས་དང་ལེ་ལོའི་དབང་དུ་མ་བཏང་བར་བརྩོན་པའི་གོ་ཆ་དང་ལྡན་པས་ཆོས་ཀྱི་བྱ་བ་ལ་ཕྱི་བཤོལ་དང་ཡིད་རློམ་རྗེས་འཇོག་མི་བྱ་བར་ད་ལྟ་དྲན་མ་ཐག་དྲན་གྲུབ་མགོ་ལ་མེ་ཤོར་བ་ལྟར་ལག་ཏུ་བླང་བར་བྱའོ། །ཆོག་པར་མི་འཛིན་པའི་བརྩོན་འགྲུས་ནི། ཆོས་ཀྱི་དམ་བཅའ་དང་དཀའ་ཐུབ་བརྟུལ་ཞུགས་ལ་སོགས་པ་ཡང་རེས་འཇོག་དང་འདི་ཙམ་གྱིས་ཆོག་ཤེས་དང་ཚེ་འདི་ཞེས་སོགས་ཀྱི་དུས་ངེས་པ་སོགས་ངེས་པ་ལྔ་ལ་སོགས་པ་སྤངས་ནས་གླང་པོ་ཆེའི་འགྲོས་སམ་པི་ཝཾ་གི་སྒྲ་ལྟར་རྒྱུན་མ་ཆད་པ་སྟེ། སེམས་ཅན་ཐམས་ཅད་བྱང་ཆུབ་མ་ཐོབ་ཀྱི་བར་དུ་དམ་བཅའ་ཞིང་དེ་ཡང་མ་དྲག་མ་ཞན་པར་རྒྱུན་མི་འཆད་དུ་བྱ་དགོས་སོ། །ལྔ་པ་ནི། གཞུང་ལས། བསྃམ་གཏནྃ་ཞེས་པས། དགེ་བའི་ཆོས་ཟག་པ་མེད་པའི་བསམ་གཏན་ནི། འདོད་ཆགས་ཀྱི་གཉེན་པོར་མི་སྡུག་པ་དང་། ཞེ་སྡང་གི་གཉེན་པོར་བཟོད་པ་དང་བྱམས་པ། གཏི་མུག་གི་གཉེན་པོར་རྟེན་ཅིང་འབྲེལ་བར་འབྱུང་བ་སེམས་རང་བཞིན་གྱིས་རྣམ་པར་དག་པ་དེ་མ་རིག་པས་བསྒྲིབས་པས་རྟེན་འབྲེལ་བཅུ་གཉིས་སུ་འཁོར་བས་རྟེན་འབྲེལ་དེ་རྣམས་ཀྱང་གདོད་མ་ནས་སྐྱེ་འགག་གནས་གསུམ་གྱི་མཐའ་དང་བྲལ་བར་མཐོང་བ་ནི་མ་རིག་པ་ཉིད་རིག་པ་ཡེ་ཤེས་སུ་ཤར་ཞིང་འཁོར་བའི་རང་བཞིན་མྱ་ངན་ལས་འདས་པར་རྟོགས་པ་དག་གོ། །ཚུལ་འདི་ནི་ཞི་ལྷག་ཟུང་འབྲེལ་གྱི་སྒོ་ནས་ཉམས་སུ་བླང་དགོས་པས་ཕྱག་རྒྱ་ཆེན་པོའི་སྐབས་སུ་འཆད་དོ། །དྲུག་པ་གཞུང་ལས། ཤེསྃ་རབྃ་ཕྃ་རོལྃ་ཕྱིནྃ། །ཅེས་པས་ཤེས་པར་བྱ་བའི་ཆོས་ནི་ཀུན་རྫོབ་དང་དོན་དམ་གཉིས་སུ་འདུས་ལ། དེ་ཡང་ཀུན་རྫོབ་ཀྱི་ངོ་བོ་ནི་ཚོགས་དྲུག་གི་ཡུལ་མེད་བཞིན་དུ་འཁྲུལ་བའི་བློ་ལ་བདེན་པར་སྣང་བ་འདི་རྣམས་ཡིན་ཞིང་། དེ་ཡང་ཀུན་ཞེས་པ་ནི། ས་བཅུ་པའི་བྱང་ཆུབ་སེམས་དཔའ་དང་སངས་རྒྱས་རྣམས་ཟབ་མོ་ལ་བཞུགས་པར་སྣང་བ་མན་ཆད། སེམས་ཅན་དམྱལ་བར་ལྕགས་ཁང་མེ་འབར་བ་བཙོ་སྲེག་བྱེད་པར་སྣང་བ་ཡན་ཆད་ཡིན་ལ། རྫོབ་ཅེས་པ་ནི། དེ་ཐམས་ཅད་གདོད་མ་ནས་ཡོད་མ་མྱོང་བ་ལ། བསོད་ནམས་དང་བསོད་ནམས་མ་ཡིན་པའི་ལས་ཀྱིས་སྣང་བ་ཐ་དད་དུ་འཛིན་ཅིང་། འཁྲུལ་བའི་བློས་བདེན་པར་བཟུང་བས་ན་ཀུན་རྫོབ་ཀྱི་བདེན་པ་ཞེས་སོ། །དོན་དམ་པའི་བདེན་པ་ནི། ངོ་བོ་མཚོན་དུ་མེད་པ་སྨྲ་བསམ་བརྗོད་མེད་བློ་ལས་འདས་པ་དེ་ལ་རང་གི་ལྟ་བ་སྒྲུབ་ཏུ་མེད་ཅིང་གཞན་གྱི་ལྟ་བ་དགག་ཏུ་མེད་པ་ཁས་ལེན་ཐམས་ཅད་དང་བྲལ་བ། ཚིག་དང་ཐ་སྙད་ཀྱིས་མཚོན་དུ་མེད་ཅིང་འདུས་མ་བྱས་མཚན་ཉིད་ཐམས་ཅད་དང་བྲལ་བ་ཕུང་ཁམས་སྐྱེ་མཆེད་ཤེས་རྒྱུད་ཀྱིས་བསྡུས་པ་འདི་མི་རྟག་པ་ལ་རྟག་པ། སྡུག་བསྔལ་བ་ལ་བདེ་བ། མི་གཙང་བ་ལ་གཙང་བ། དུ་མ་ལ་གཅིག་ཏུ་འཛིན་པའི་བདག་དེ་རིག་པས་བརྟག་ན་གང་ཡང་རྟག་པ་དང་། བདེ་བ་དང་། གཙང་བ་དང་། གཅིག་ཏུ་གྲུབ་པ་མེད་ཅིང་སྟོང་པ་ཉིད་དུ་རྟོགས་པའི་དུས་ན་གང་ཟག་གི་བདག་མེད་པའི་དོན་དམ་པ་ཞེས་བཤད་དོ། །དེ་ལྟར་གང་ཟག་གི་བདག་མེད་ཀྱང་། མི་རྟག་པ་དང་། སྡུག་བསྔལ་བ་དང་། མི་གཙང་བ་དང་། དུ་མ་སྟོང་པ་ཉིད་དུ་འཛིན་པའི་ཆོས་ཀྱི་བདག་ཡོད་དོ་ཞེ་ན། །འཛིན་པའི་ཆོས་གང་སྣང་བ་དེ་ཉིད་སྟོང་པ་ཡིན་པའི་ཕྱིར་ཆོས་གང་ལ་ཡང་བདག་མེད་དེ། ཀུན་རྫོབ་རྟེན་འབྲེལ་གྱི་སྣང་བ་སྤང་དུ་མེད་ཅིང་དོན་དམ་སྟོང་པ་ཉིད་དུ་བསྒྲུབ་ཏུ་མེད་པར་རྟོགས་པའི་དུས་ན་བསལ་བཞག་དང་དགག་སྒྲུབ་ཀྱི་མཐའ་ལས་གྲོལ་བ་ཆོས་ཀྱི་བདག་མེད་ཅེས་བྱ་སྟེ། དེའི་དུས་ན་ཤེས་བྱའི་སྒྲིབ་པ་ཕྲ་ཞིང་ཕྲ་བའི་བློ་ལ་སངས་རྒྱས་རྣམ་སྣང་ཆེན་པོར་སྣང་བས་ན། འཁྲུལ་བའི་བློ་ལ་དམྱལ་བ་སྣང་བ་ཡན་ཆད་སྒྱུ་མ་ལྟ་བུར་སྣང་ཞིང་། སྒྱུ་མ་དེ་ཡང་མ་སྐྱེས་ཤིང་གདོད་མ་ནས་དག་ཅིང་ཞི་བར་རྟོགས་པས་ཀུན་རྫོབ་སྤང་དུ་མེད་ཅིང་དོན་དམ་བསྒྲུབ་ཏུ་མེད་པས་ན། བདེན་པ་གཉིས་སུ་མེད་པའི་ཕྱིར་མཐའ་གཉིས་དང་བྲལ་བ་དབུ་མའི་ལམ་ཞེས་བྱ་བ་ཐ་མལ་གྱི་ཤེས་པ་རང་ངོ་ཤེས་པ་སྟེ། དེ་ཡང་ཕྱག་རྒྱ་ཆེན་པོའི་སྐབས་སུ་རྟོགས་པར་བགྱིའོ། །དེ་ལྟ་བུའི་ཕར་ཕྱིན་དྲུག་གི་གནས་སྐབས་ཀྱི་འབྲས་བུ་ནི། གཞུང་ལས། བདེྃ་འགྲོརྃ་ལོངྃས་སྤྱོདྃ་གཟུགྃས་བཟྃང་གཟིྃ་བརྗིདྃ་ཆེྃ། །ཞིྃ་དངྃ་རྣམྃ་གྲོལྃ་ཞེས་པས་དེ་ཡང་། དབུ་མ་རིན་ཆེན་ཕྲེང་བ་ལས། སྦྱིན་པས་ལོངས་སྤྱོད་ཁྲིམས་ཀྱི་བདེ། ། བཟོད་པས་གཟུགས་བཟང་བརྩོན་པས་བརྗིད། །བསམ་གཏན་ཞི་བ་བློ་ཡི་གྲོས། །ཤེས་རབ་བདེན་དོན་གཏན་ལ་འབེབས། །ཞེས་སོ། །མཐར་ཐུག་ནི། གཞུང་ལས༑ དེྃ་འབྲསྃ་ཡོྃན་ཏནྃ་རྫོགྃས། །ཞེས་པས་རང་དོན་ཆོས་ཀྱི་སྐུ་ནི་བསམ་གཏན་དང་ཤེས་རབ་ཀྱིས་འཐོབ་ལ། གཞན་དོན་དུ་གཟུགས་ཀྱི་སྐུ་ནི་སྦྱིན་པ་དང་ཚུལ་ཁྲིམས་དང་བཟོད་པས་འགྲུབ་ལ། བརྩོན་འགྲུས་ཀྱིས་ནི་གཉིས་ཀའི་གྲོགས་བྱེད་པར་བཤད་དོ། །བསྡུ་དངོས་བཞི་ནི། གཞུང་ལས། དོནྃ་སྦྱིནྃ་སྙནྃ་སྨྲྃ་དོནྃ་སྤྱོདྃ་མཐུནྃ་པ་ྃདེསྃ། །ཞེས་པ་དེ་ཡང་། བློ་གྲོས་མི་ཟད་པ་བསྟན་པའི་མདོ་ལས། དོན་སྦྱིན་པ་ནི་ཟང་ཟིང་གིས་བསྡུས་ནས་ཆོས་སྦྱིན་པའོ། །སྙན་པར་སྨྲ་བ་ནི་གང་སློང་བ་དང་ཆོས་ཉན་པ་རྣམས་ལ་ཚིག་འཇམ་ཞིང་སྙན་པར་སྨྲ་བའོ། །དོན་སྤྱོད་པ་ནི་བདག་མེད་པ་དང་གཞན་གྱི་དོན་བྱ་བ་ཐམས་ཅད་བསམ་བཞིན་དུ་ཡོངས་སུ་རྫོགས་པར་བྱེད་པའོ། །དོན་མཐུན་པ་ནི་ཐེག་པ་གང་ལ་བདག་ཏུ་འཛིན་ཅིང་ཡོན་ཏན་དུ་འདུ་ཤེས་པ་རྣམས་ཆོས་དང་ཟང་ཟིང་གི་སྒོ་ནས་ཐེག་པ་ཆེན་པོ་ལ་མཐུན་པར་འགོད་པའོ། །ཞེས་གསུངས་པ་ལྟར་དེ་ལྟ་བུར་བརྩོན་པར་བྱའོ། །དེ་རྣམས་ཀྱི་བྱེད་ལས་ནི། གཞུང་ལས། སྣོདྃ་འགྱུརྃ་དདྃ་དངྃ་དོནྃ་གྲུབྃ་འབྲསྃ་བུ་ྃའཐོྃབ། །ཅེས་པས། ཟང་ཟིང་གི་སྦྱིན་པས་ཆོས་ཀྱི་སྣོད་དུ་འགྱུར་བར་བྱེད། སྙན་པར་སྨྲ་བའི་ཆོས་ལ་དད་ཅིང་མོས་པར་བྱེད། དོན་སྤྱོད་པས་ཆོས་དེ་འགྲུབ་པར་བྱེད། དོན་མཐུན་པས་ཆོས་ལས་མི་ལྡོག་ཅིང་འབྲས་བུ་ཐོབ་པར་བྱེད་པའོ། །གསུམ་པ་རྗེས་ནི། དགེ་བའི་རྩ་བ་དེ་རྣམས་གང་གིས་སྡུད་པར་བྱེད་ན། སྦྱོར་བ་བྱང་ཆུབ་སེམས་ཀྱིས་ཀུན་ནས་བསླངས་ཤིང་རྗེས་འཁོར་གསུམ་ཡོངས་དག་གི་བསྔོ་བས་སྡུད་པར་བྱེད་དེ། དེས་ཡུལ་གང་དུ་བསྔོ་ན། གཞུང་ལས། ཀུནྃ་མཁྱེྃན་ཐོྃབ་ཅེས་པས། འཇིག་རྟེན་གྱི་ཆོས་བརྒྱད་འཁོར་བའི་རྒྱུ་འབྲས་ཉན་རང་སོགས་ཀྱི་རྒྱུར་མི་བསྔོ་བར་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་རྣམ་པ་ཐམས་ཅད་མཁྱེན་པ་ཐོབ་པའི་རྒྱུར་བསྔོ་བར་བྱེད་དོ། །དེ་ལ་བསྔོ་རྒྱུ་བདག་གི་དགེ་བ་ནི། གཞུང་ལས། །བྱསྃ་བསྐུལྃ་དངྃ་ཡིྃ་རངྃ་དངྃ་། །ཞེས་པས་རང་གིས་བྱས་པ་ནི་ཕར་ཕྱིན་དྲུག་བསྡུ་དངོས་བཞི་ལ་སོགས་པ། བསྐུལ་བ་ནི་དེ་རྣམས་གཞན་ཕན་ལ་བྱེད་དུ་བཅུག་པ། ཡི་རང་བ་ནི་དེ་ལྟར་དགེ་བའི་ལས་ཐམས་ཅད་ལ་རྗེས་སུ་ཡི་རང་བའི་བསམ་པ་བགྱིས་པ་སོགས་སོ། །གཞན་ཡང་ཇི་ལྟར་བསྔོ་ན། གཞུང་ལས། འཁོྃར་ཞེས་པས་སྣོད་ཁམས་གསུམ། བཅུད་འགྲོ་བ་རིགས་དྲུག་གིས་བསྡུས་པའི་སེམས་ཅན་ཐམས་ཅད་ཀྱི་དགེ་བའི་རྩ་བ་རྣམས་རྫོགས་བྱང་དུ་བསྔོ་བ་སྟེ། རྒྱུ་མཚན་ནི་དེ་ཐམས་ཅད་བདག་གི་ཕ་མར་མ་གྱུར་པ་མེད་པའི་ཕྱིར་རོ། །གཉིས་པ་ནི། གཞུང་ལས། འདསྃ་ཞེས་པས་མྱ་ངན་ལས་འདས་པའི་དགེ་བའི་རྩ་བ་ཐམས་ཅད་ཡིན་ལ། དེའི་རྒྱུ་མཚན་སངས་རྒྱས་བཅོམ་ལྡན་འདས་རྣམས་ཀྱིས་དང་པོ་ཐུགས་བསྐྱེད། བར་དུ་ཚོགས་བསགས། མཐར་སངས་རྒྱས་པ་སོགས་སེམས་ཅན་ཐམས་ཅད་ཀྱི་དོན་ཡིན་ཞིང་། སངས་རྒྱས་རྣམས་ལ་བདག་འཛིན་མི་མངའ་བས་བསྔོ་བར་གསུངས་ལ། དེ་བཞིན་དུ་ཆོས་དང་དགེ་འདུན་ཡང་སློབ་མི་སློབ་ཟག་བཅས་ཟག་མེད་ཐམས་ཅད་བསྡུས་ནས་བསྔོ་བར་བྱའོ། །ཇི་ལྟར་བསྔོ་ན། གཞུང་ལས། དུསྃ་གསུྃམ་བསགྃས་དངྃ་ཞེས་པས་འཁོར་འདས་ཐམས་ཅད་ཀྱི་དགེ་བའི་རྩ་བ། འདས་དང་མ་འོངས་ད་ལྟར་དུས་གསུམ་དུ་བསགས་པའི་དགེ་བ་ཐམས་ཅད་གཅིག་ཏུ་བསྡུས་ནས་བསྔོ་བའོ། །དེ་ལ་ཡང་གཞུང་ལས། ཡོདྃ་པའིྃ་དགེྃ། །ཞེས་པས་སེམས་ཅན་ཐམས་ཅད་ལ་ཁམས་རང་བཞིན་གྱིས་རྣམ་དག་གདོད་ནས་ཡོད་པ་དེ་གཤིས་རང་བཞིན་གྱི་དགེ་བ་བསྔོ་རྒྱུའི་གཙོ་བོ་ཡིན་ཏེ། རྒྱན་སྟུག་པོ་བཀོད་པའི་མདོ་ལས། ཀུན་གཞི་དྲི་མེད་བསོད་ནམས་ཀྱིས། །དེ་བཞིན་གཤེགས་པར་འགྱུར་བ་ཡིན། །དེ་ཉིད་རྟོགས་ནས་མཐོང་བ་ནི། །རྣལ་འབྱོར་འཇིགས་མེད་རྣལ་འབྱོར་རོ༑ ༑ཞེས་གསུངས་སོ། །བསྔོ་བའི་ཐབས་ནི། གཞུང་ལས། ཡོངྃས་བསྔོསྃ་ཞེས་པས། བདག་དང་འཁོར་འདས་ཐམས་ཅད་ཀྱི་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག །ཅེས་ཁ་ཚིག་ཙམ་མིན་པར་དོན་རྒྱུད་ལ་འདྲེ་ངེས་ཤེས་པར་བྱས་ལ་ཐུན་ཐམས་ཅད་ཀྱི་མཇུག་ཏུ་འཁོར་གསུམ་ཡོངས་དག་གི་བསྔོ་བས་རྒྱས་གདབ་པར་བྱའོ། །བསྔོ་བ་འགྲུབ་པའི་རྒྱུ་ནི། གཞུང་ལས། དེྃ་འགྲུབྃ་ཅེས་པས་བྱང་ཆུབ་ཀྱི་སེམས་དང་ལྡན་པ་དེས་བསྔོས་ན་འགྲུབ། དཀོན་མཆོག་གསུམ་གྱི་སྤྱན་སྔར་བསྔོས་ན་འགྲུབ། དགེ་འདུན་གྱིས་མཐུན་འགྱུར་བརྗོད་ན་འགྲུབ། རང་གིས་ཏིང་ངེ་འཛིན་ལ་མཉམ་པར་བཞག་ནས་ཡང་དང་ཡང་དུ་བསྔོ་བས་ན་ཇི་ལྟ་བར་འགྲུབ་པའི་ཕྱིར་རོ། །མ་བསྔོས་པའི་སྐྱོན་ནི། གཞུང་ལས། མྃ་བསྔོསྃ་འཛདྃ་འགྱུརྃ་ཞིངྃ་། །ཞེས་པས་རང་གཞན་གྱིས་ཚེ་ཐོག་མ་མེད་པ་ནས་ད་ལྟ་ཡན་ཆད་དུ་འཁོར་བར་འཁྱམས་པ་འདི་དགེ་བའི་རྩ་བ་བསྔོ་མ་ཤེས་པ་གཅིག་པུས་ལན་པ་ཡིན། དེའི་རྒྱུ་མཚན་དགེ་བའི་རྩ་བ་རྣམས་འཕེལ་ཞིང་རྒྱས་པར་འགྱུར་བ་ལྟ་ཞོག ༑བསྔོ་བའི་རྒྱས་མ་ཐེབས་པས་དེ་དག་ཟད་ཅིང་སྨིན་པར་མ་གྱུར་བ་ཡིན་ནོ། །དགེ་བ་དེ་ལྟ་བུ་འཛད་པའི་རྒྱུ་ནི་བསྔོ་བས་རྒྱས་མ་བཏབ་པ་དང་། ང་རྒྱལ་སྐྱེས་པ་དང་། འགྱོད་པ་སྐྱེས་པ་དང་། ཡུལ་ཁྱད་པར་ཅན་ལ་ལོག་ལྟ་དང་གཤེ་སྐུར་བགྱིས་པ་ན་དགེ་བའི་རྩ་བ་ཟད་པར་འགྱུར་རོ། །ལོག་པར་བསྔོས་པའི་ཉེས་པ་ཡང་། གཞུང་ལས། ལོགྃ་པསྃ་དེརྃ་འགྱུརྃ་ཞེས་པས་དགེ་བ་བྱས་ཀྱང་བདག་གཞན་སེམས་ཅན་ཐམས་ཅད་རྫོགས་བྱང་འཐོབ་པའི་ཆེད་དུ་མ་བསྔོས་པར་འཇིག་རྟེན་གྱི་ཆོས་བརྒྱད་མངོན་མཐོ་ཞི་བདེ་ཉན་རང་གི་གོ་འཕང་ཐོབ་འདོད་དུ་བསྔོས་ན་དེ་ལྟར་འགྲུབ་ཅིང་གྲུབ་ནས་ཟད་པར་འགྱུར་བའི་ཕྱིར་རོ། །བསྔོས་པའི་དགོས་པ་ནི། གཞུང་ལས། བསྔོསྃ་པསྃ་ཐམསྃ་ཅདྃ་མཁྱེནྃ། །ཅེས་པ་སྟེ། དེ་ཡང་སངས་རྒྱས་གཟུགས་ཀྱི་སྐུ་འགྲུབ་པའི་ཕྱིར་དགེ་བའི་རྩ་བ་ཐམས་ཅད་འགྲོ་བའི་དོན་དུ་ཐམས་ཅད་མཁྱེན་པའི་གོ་འཕང་འཐོབ་པའི་སླད་དུ་བསྔོ་ཞིང་ཆོས་ཀྱི་སྐུ་འགྲུབ་པའི་ཕྱིར་དེ་ཐམས་ཅད་དམིགས་པ་མེད་པས་རྒྱས་གདབ་པར་བྱའོ༑ ༑དེ་དག་གིས་ས་ལམ་བསྒྲོད་པའི་ཚུལ་ནི། གཞུང་ལས། དེྃ་ལྟརྃ་ཞེས་པས་ཁོངས་སུ་སོ་སྐྱེའི་དུས་ཚོགས་ལམ་ཆུང་འབྲིང་ཆེ་གསུམ་དང་། སྦྱོར་ལམ་དྲོད་རྩེ་མོ་བཟོད་པ་ཆོས་མཆོག་རྫུ་འཕྲུལ་གྱི་རྐང་པ་བཞི། དབང་པོ་ལྔ་སྟོབས་ལྔ་རྣམས་ཐོབ་ལ་དེ་ཡང་རང་དོན་དུ་སྤྱོད་ན་ཉན་ཐོས་པ་ཡིན་ལ་གཞན་དོན་དུ་སྤྱོད་ན་ཐེག་ཆེན་པའོ། །གཞན་ཡང་ཐུན་མོང་གི་འབྲས་བུ་ནི༑ གཞུང་ལས། འཇིགྃ་རྟེནྃ་འདསྃ་དངྃ་ཞེས་པས། མཐོང་ལམ་གྱི་དུས་ས་དང་པོ་རབ་ཏུ་དགའ་བ། གཉིས་པ་དྲི་མ་མེད་པ། གསུམ་པ་འོད་བྱེད་པ། བཞི་པ་འོད་འཕྲོ་བ། ལྔ་པ་སྦྱང་དཀའ་བ། དྲུག་པ་མངོན་དུ་གྱུར་པ། བདུན་པ་རིང་དུ་སོང་བ་རྣམས་འཐོབ་ཅིང་བྱང་ཆུབ་ཀྱི་ཡན་ལག་བཞི་འཐོབ་པའོ། །སྒོམ་ལམ་གྱི་དུས་འཕགས་པའི་ལམ་ཡན་ལག་བརྒྱད་སོགས་འཐོབ་བོ༑ ༑ཆོས་ཐམས་ཅད་མཉམ་པ་ཉིད་དུ་འགྱུར་བ་ནི། གཞུང་ལས། དག་ྃཔའིྃ་སྃ། །ཞེས་པས་ས་དང་པོ་ནས་བདུན་པའི་བར་དོན་དམ་པའི་བདེན་པ་མཐོང་ཡང་ལུས་དང་སྣང་བ་མ་རྟོགས་པས་མ་དག་པའི་ས་ཞེས་བརྗོད་ལ། ས་བརྒྱད་པ་མི་གཡོ་བ། དགུ་པ་ལེགས་པའི་བློ་གྲོས། བཅུ་པ་ཆོས་ཀྱི་སྤྲིན་གསུམ་ཐོབ་པ་ནི་ལུས་དང་སྣང་བ་སྣང་མེད་དུ་རྟོགས་པས་ཆོས་ཐམས་ཅད་མཉམ་པ་ཉིད་དུ་གྱུར་པའི་ཕྱིར། བདག་དོན་དུ་སྤྲོས་པ་ཐམས་ཅད་དང་བྲལ་བ་ཆོས་ཀྱི་སྐུ་མངོན་དུ་བྱས་ཤིང་། གཞན་དོན་དུ་གཟུགས་སྐུ་གཉིས་ཀྱིས་འགྲོ་དོན་འབད་མེད་དུ་འབྱུང་བའོ། །སའི་ངོ་བོ་ཡང་། གཞུང་ལས། བཅུྃ་བགྲོདྃ་ཅེས་པས་ས་བཅུ་གའི་ངོ་བོ་ཉིད་ནི་ཆོས་ཉིད་དོན་དམ་པའི་བདེན་པ་རྟོགས་པའི་མཉམ་བཞག་ནི་དང་པོ་ནས་བཅུ་པའི་བར་ཁྱད་མེད་ཀྱང་རྗེས་ཐོབ་ཀྱིས་སེམས་ཅན་གྱི་དོན་བྱེད་པ་ལ་སྤྲུལ་པ་འགྱེད་པ་དང་ཞིང་ཁམས་སྦྱོང་བ་དང་སྦྱིན་པ་ལ་སོགས་པ་བཅུས་ཁྱད་པར་ཕྱེ་བའོ། །མཚན་ཉིད་ནི། བྱང་ཆུབ་སེམས་དཔའི་སྡེ་སྣོད་ལས། བྱང་ཆུབ་སེམས་དཔའི་ས་དང་པོ་ཐོབ་པ་དེ་མི་འགྱུར་ཞིང་བརྟན་པ་ཐོབ་པས་ན་ས་ཞེས་བྱ་བ་དང་། ཡོན་ཏན་གོང་མ་ཐོབ་པའི་གཞི་རྟེན་བྱེད་པའི་ཕྱིར་ས་ཞེས་བྱའོ༑ ༑ཞེས་སོ། །དབྱེ་བ་ནི། བཤད་མ་ཐག་པ་ལྟར་བཅུའོ། །མཐར་ཕྱིན་པའི་ས་ནི་ས་བཅུ་པའི་མིང་གི་རྣམ་གྲངས་ཙམ་མོ། །གཞུང་ལས། རྣམྃ་དཔྱོདྃ་ཅེས་པས་ས་དང་པོ་ནས་ས་བཅུ་པའི་བར་དུ་སྦྱིན་པ་སོགས་ཕར་ཕྱིན་དྲུག་གི་སྟེང་དུ། ཐབས་མཁས་པ་དང་། སྨོན་ལམ་དང་། སྟོབས་དང་། ཡེ་ཤེས་ཀྱི་ཕར་ཕྱིན་ཏེ་བཞི་བསྣན་པས་ཕ་རོལ་ཏུ་ཕྱིན་པ་བཅུ་ལ་སྤྱོད་པ་དག་གོ༑ ༑དེ་ལྟར་འཐོབ་བྱའི་འབྲས་བུ་ལ་གྲངས་སུ་བཅད་ན། གཞུང་ལས། གྲངྃས་མེདྃ་གསུམྃ་འབྲྃས་འཐོབྃ། །ཅེས་པས་ཚོགས་ལམ་ནས་སྦྱོར་ལམ་མན་ཆད་གྲངས་མེད་དང་པོ། མཐོང་ལམ་ནས་ས་བདུན་པ་མན་ཆད་གྲངས་མེད་གཉིས་པ། ས་བརྒྱད་པ་ནས་བཅུ་པ་མན་ཆད་གྲངས་མེད་གསུམ་པ་ཞེས་གོ་བདེ་བ་ཙམ་གྱི་ཕྱིར་གྲངས་སུ་བཅད་པ་དག་གོ། །ཞེས་པས་དེ་ཡན་ཆད་ཀྱིས་རྒྱུ་མཚན་ཉིད་ཕ་རོལ་ཏུ་ཕྱིན་པའི་ཐེག་པའི་ལམ་ཚུལ་གྱིས་རྒྱུད་སྦྱང་བའི་རིམ་པ་ཡོངས་སུ་རྫོགས་པ་ལེགས་པར་གྲུབ་པ་ནི་སྐབས་དང་པོའོ།། །། ༈ །གཉིས་པ་འབྲས་བུ་གསང་སྔགས་རྡོ་རྗེ་ཐེག་པའི་ལམ་དངོས་ཉམས་སུ་བླང་བའི་ཚུལ་ནི། གཞུང་ལས། བརྩོྃན་གངྃ་མྱུརྃ་སྐྱོབྃ་བདེྃ་ཆེནྃ་ཐེྃག་མཆོགྃ་འདིྃར། །ཞེས་པས་བརྩོན་འགྲུས་ཆེན་པོ་དང་ལྡན་པའི་གང་ཟག་འཁོར་བའི་སྡུག་བསྔལ་ལས་མྱུར་དུ་སྐྱོབ་པར་བྱེད་པའི་ཐབས་ནི་བདེ་བ་ཆེན་པོའི་ཐེག་པ་ཞེས་པ་ཐེག་པ་ཐམས་ཅད་ཀྱི་མཆོག་ཏུ་གྱུར་པ་རྡོ་རྗེའི་ཐེག་པ་འདི་ཉིད་ཡིན་ལ། དེ་ཡང་འདིར་འཇུག་པའི་ཐབས་ནི་གཉིས་ཏེ། སྨིན་བྱེད་ཀྱི་དབང་དང། གྲོལ་བྱེད་ཀྱི་ཁྲིད་གཉིས་སོ། །དང་པོ་ནི། སྨིན་ལམ་དབང་བསྐུར་བགྱིས་པར་འོས་པའི་སློབ་དཔོན་ཡང་། གཞུང་ལས། རྒྱུདྃ་ལྡྃན་ཞེས་པས་སྔར་བཤད་པའི་ཕར་ཕྱིན་ཐེག་པའི་མཚན་ཉིད་ཚང་བའི་སྟེང་དུ་རྒྱུད་ཀྱི་དོན་ཕྱིན་ཅི་མ་ལོག་པ་ཤེས་ཤིང་། སྔགས་དང་དཀྱིལ་འཁོར་གྱི་ལག་ལེན་ལ་མཁས་པ། རྙེད་བཀུར་ལ་མི་ལྟ་ཞིང་གཞན་དོན་ལ་བརྩོན་པ། རྟོགས་པ་དང་ལྡན་ཞིང་བསྐྱེད་རྫོགས་ཀྱི་དོན་ལ་སྦྱོར་ཤེས་པ། དབང་གི་ཡེ་ཤེས་ངོ་སྤྲོད་ནུས་པ་ཞིག་ངེས་པར་དགོས་ཏེ། བདེ་མཆོག་རྩ་རྒྱུད་ལས། སློབ་དཔོན་མཚན་ཉིད་ཐམས་ཅད་ལྡན། །དབང་དང་ཡེ་ཤེས་རྒྱུད་ཤེས་ཤིང་། །ཧེ་རུ་ཀ་དཔལ་གསང་སྔགས་ཤེས། །ཁྲོ་མེད་གཙང་ཞིང་བརྩོན་པ་དང་། །སྦྱོར་ཤེས་ཡེ་ཤེས་ཕ་རོལ་འགྲོ། །ཞེས་པ་ལྟར་རོ། །སློབ་མ་ཡང་གཞུང་ལས། རྟེནྃ་ལྃ་ཞེས་པས། རྟེན་སློབ་མའི་མཚན་ཉིད་ཀྱང་ཕར་ཕྱིན་ཐེག་པ་ནས་བཤད་པའི་སྟེང་དུ། དམ་ཚིག་བཀོད་པ་རྒྱལ་པོའི་རྒྱུད་ལས། སྙིང་བརྩེར་ལྡན་ཞིང་རབ་དུ་དུལ། །དཔའ་བརྟན་བརྟུལ་ཞུགས་རབ་ཏུ་ཆེ། །གཏོང་ཕོད་བླ་མ་ལ་གུས་པའི། །མཚན་ཉིད་ལྡན་པའི་སློབ་མ་ལ། །ཞེས་སོ། །དེ་ལྟར་དཔོན་སློབ་མཚན་ལྡན་གྱིས་ཇི་ལྟར་བགྱི་བ་ནི། གཞུང་ལས། ཟབྃ་དོནྃ་ནུསྃ་པྃ་བཞྃག །ཅེས་པས་རྡུལ་ཚོན་གྱི་དཀྱིལ་འཁོར། ཀུན་རྫོབ་བྱང་སེམས་ཀྱི་དཀྱིལ་འཁོར། བྷ་གའི་དཀྱིལ་འཁོར༑ དོན་དམ་བྱང་ཆུབ་སེམས་ཀྱི་དཀྱིལ་འཁོར་རྣམས་ལ་བརྟེན། བུམ་གསང་ཤེས་རབ་ཚིག་དབང་དང་བཅས་པ་བསྐུར་བས། ལུས་ངག་ཡིད་ཆོས་ཉིད་དང་བཅས་པ་དྲི་མ་དག་ནས་སྐུ་བཞི་ཡེ་ཤེས་ལྔའི་ནུས་པ་རྒྱུད་ལ་འཇོག་པ་སྟེ། ཐུགས་རྗེས་ཁྲོས་པའི་རྒྱུད་ལས། དཀྱིལ་འཁོར་ལྷ་དང་སློབ་དཔོན་དག །ལྡན་པས་སློབ་པའི་རྒྱུད་དག་ལ། །དབང་བསྐུར་ནུས་པ་འཇོག་བྱེད་པ། །དབང་བསྐུར་བ་ཡི་ངོ་བོ་ཡིན། །ཞེས་སོ། །རྒྱུ་མཚན་ཡང་གཞུང་ལས། བཀྲུསྃ་དངྃ་བླུགྃས་བརྗོྃད་ཅེས་པས། ཨ་བྷི་ཥིཉྩ་ཞེས་པ་དྲི་མ་འཁྲུ་བའམ་ཡང་ན་ཉེར་བསྒྱུར་ཨ་བྷི་ནི་མངོན་པ་དང་ཥིཉྩ་འཐོར་བའམ་ཡང་ན་ཨ་བྷི་ཥེ་ཀ་ཏ་ཞེས་པ་སྐལ་བ་དང་ལྡན་པའམ་ཡེ་ཤེས་བསྐྱེད་པའམ་མངོན་པར་དབང་བསྐུར་བའི་དོན་ཏེ། དགྱེས་པ་རྡོ་རྗེ་ལས། སེམས་ཅན་རྣམས་ཀྱི་དོན་གྲུབ་ཕྱིར། །དབང་ནི་རྣམ་པ་བཞི་རུ་བཤད། །བཀྲུས་དང་བླུགས་པ་ཞེས་བྱ་འདིས། །དེས་ན་དབང་ཞེས་བརྗོད་པ་ཡིན། །ཞེས་སོ། །དེའི་དབྱེ་བ་ནི། གཞུང་ལས། དབངྃ་བཞིའིྃ་རིམྃ་པ་ྃཞེས་པ་ཡང་། གསང་འདུས་རྒྱུད་ཕྱི་མ་ལས། དབང་བསྐུར་བ་ནི་བཞི་རུ་དབྱེ། །བུམ་པའི་དབང་བསྐུར་དང་པོ་སྟེ། །གསང་བའི་དབང་ནི་གཉིས་པ་ཡིན། །གསུམ་པ་ཤེས་རབ་ཡེ་ཤེས་ཏེ། དེ་ལྟར་དེ་བཞིན་བཞི་པ་ཡང་། །རྒྱུད་འདི་ལ་ནི་རབ་ཏུ་གྲགས། །ཞེས་སོ། །བསྐུར་ཚུལ་ནི། གཞུང་ལས། རྫོགསྃ། །ཞེས་སྨོས་པས་བུམ་དབང་། གསང་དབང་། ཤེར་དབང་། ཚིག་དབང་འཁོར་དང་བཅས་པས་ཡོངས་སུ་རྫོགས་པར་ནོད་དགོས་པའི་དོན་ཏེ། དེ་ལ་འདིར་སློབ་དཔོན་མཚན་ཉིད་དང་ལྡན་ཞིང་བསྙེན་པ་ཚད་དུ་ཐེམས་པ་དག་གིས་སློབ་མ་རྣམས་ལ་རྡོ་རྗེ་སེམས་དཔའ་ཡབ་ཡུམ་གྱི་སྒོམ་བཟླས་ཙམ་དང་ཡིག་བརྒྱའི་བཟླས་ལུང་དང་བར་ཆད་སེལ་བའི་ཕྱིར་ལས་སྔགས་ཀྱི་ལུང་ཙམ་བྱིན་ལ། སློབ་དཔོན་གྱིས་ཞག་བདུན་ལ་སོགས་པར་བསྙེན་པ་ཁ་གསོ་ཞིང་ལས་ཀྱི་རྡོ་རྗེས་ཐིག་ཚོན་རྣམས་སྟ་གོན་བྱས་ལ། སློབ་དཔོན་མཚམས་གྲོལ་འཕྲལ་སློབ་མ་རྣམས་ལ་དབང་བསྐུར་བའི་རིམ་པ་ནི། ས་བརྟག་པ་སོགས་ནས་བཟུང་དངོས་གཞིའི་བར་དུ་གཟུ་ལུམ་དང་རས་གཅོད་སྤངས་ལ་མཚན་ཉིད་དང་ལྡན་པའི་དཀྱིལ་འཁོར་དུ། བདུན་ལྡན་གྱི་སྒོ་ནས་དབང་རྫོགས་པར་བྱ་བ་ནི་རྒྱུད་སྡེ་གོང་མ་གསུམ་གང་རུང་གིས་འཐུས་ཀྱང་། སྐབས་འདིར་རྒྱལ་བ་འཇིག་རྟེན་མགོན་པོ་ནས་ད་ལྟའི་བར་དུ་དབང་གི་ཆུ་བོ་མ་ནུབ་ཅིང་རིམ་གཉིས་ཀྱི་ཤིང་རྟ་མ་ཉམས་པ་ཡིན་པའི་ཕྱིར། དཔལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་པའམ་ལྷན་སྐྱེས་ལྷ་ལྔའི་དཀྱིལ་འཁོར་དུ་དབང་རྫོགས་པར་བསྐུར་དགོས་སོ། །དེ་ལྟར་དབང་བསྐུར་བའི་དགོས་པ་ནི། གཞུང་ལས། དགོྃས་འདོདྃ་ཀུནྃ་འབྱུངྃ་ཞེས་པས་གནས་སྐབས་དང་མཐར་ཐུག་གི་ཡོན་ཏན་ཐམས་ཅད་འབྱུང་སྟེ། ལུང་རྣམ་བཞག་གི་རྒྱུད་ལས། དཀྱིལ་འཁོར་ཐར་པའི་གྲོང་མཆོག་འདིར། །ཞུགས་པ་དང་ནི་དབང་བསྐུར་ལ༑ ༑ཕྱིར་བཟློག་པ་ནི་ཡོད་མིན་ཏེ། །འདིར་ཞུགས་བུ་རྣམས་སྐད་ཅིག་ཀྱང་། འབྲལ་མེད་འོག་མིན་གནས་སུ་འགྲོ། །ཞེས་སོ། །དབང་མ་ཐོབ་པའི་ཉེས་པ་ནི། གཞུང་ལས། དེྃ་མེདྃ་དངོྃས་གྲུབྃ་མིྃན། །ཞེས་དེ་ལྟ་བུ་མེད་ན་དངོས་གྲུབ་འབྱུང་བའི་སྐབས་མེད་དེ། བདེ་མཆོག་རྩ་རྒྱུད་ལས། སྔགས་པས་དཀྱིལ་འཁོར་མ་མཐོང་བར། །གང་ཞིག་རྣལ་འབྱོར་པ་ཉིད་འདོད༑ ༑མཁའ་ལ་ཁུ་ཚུར་གྱིས་རྡེག་དང་། །སྨིག་རྒྱུའི་ཆུ་ལ་འཐུང་དང་མཚུངས། །ཞེས་སོ། །དེ་ལྟར་དབང་ཐོབ་པ་ཙམ་གྱིས་མི་ཆོག་དམ་ཚིག་བསྲུང་དགོས་པ་ཡང་། གཞུང་ལས། དེྃ་ཐོྃབ་ཅེས་པས་དབང་བཞི་ཐོབ་ནས། དེ་དང་འབྲེལ་བའི་དམ་ཚིག་བསྲུང་བ་སྟེ། བདེ་མཆོག་རྩ་རྒྱུད་ལས། ཤིན་ཏུ་མཉམ་བཞག་སྒྲུབ་པ་པོས། །དམ་ཚིག་རྟག་ཏུ་བསྐྱང་བར་བྱ། ། དམ་ཚིག་ཉམས་པས་དཀྱིལ་འཁོར་དུ། །དབང་བསྐུར་དངོས་གྲུབ་འཐོབ་མི་འགྱུར། །ཞེས་སོ། །བསྲུང་ཚུལ་ནི། གཞུང་ལས། རྣམྃ་གསུམྃ་མིྃ་འདའྃ་ཞེས་པས་སྐུ་བསྐྱེད་པའི་རིམ་པ་དང་། གསུང་རྡོ་རྗེའི་བཟླས་པ་དང་རྩ་རླུང་གི་ཉམས་ལེན། ཐུགས་ཏིང་ངེ་འཛིན་བྱང་ཆུབ་ཀྱི་སེམས་སྟོང་ཉིད་སྙིང་རྗེ་དབྱེར་མེད་པ་སྒོམ་པ་སྟེ། དཔལ་གསང་བ་འདུས་པའི་རྒྱུད་ལས། སྐུ་གསུང་ཐུགས་ཀྱི་རྡོ་རྗེ་ཡི། །དམ་ཚིག་འདི་ནི་རྨད་པོ་ཆེ། །སངས་རྒྱས་ཀུན་གྱི་རྟག་པ་འདི། །རྡོ་རྗེ་འཛིན་གྱིས་བསྲུང་བར་བྱ། །ཞེས་སོ། །དེ་ལ་མི་འདའ་བའི་ཚུལ་ནི། གཞུང་ལས། དམྃ་པའིྃ་ཚིགྃ །ཅེས་པས་དམ་པ་ནི་ཡང་དག་པར་རྫོགས་པའི་སངས་རྒྱས་ཡིན་ལ་ཚིག་ནི་དེས་གསུངས་པའི་ཆོས་སྤང་ཞིང་བླང་བར་བྱ་བ་རྣམས་ཡིན་ཏེ། དམ་ཚིག་རྫོགས་པ་གསང་བའི་རྒྱུད་ལས། དེ་བཞིན་གཤེགས་པ་ཐམས་ཅད་ཀྱིས་བསྲུང་བར་བྱ་བ་དང་། འདའ་བར་མི་བྱ་བའི་དམ་ཚིག་ནི་གསུམ་སྟེ། གཞུང་ཐུན་མོང་གི་སྡོམ་པ་དང་། ལམ་སྤྱིའི་སྡོམ་པ་དང་། ཁྱད་པར་རིག་པ་འཛིན་པའི་སྡོམ་པའོ། །ཞེས་སོ། །དེ་ལའང་གསང་སྔགས་ཀྱི་སྡོམ་པ་བསྲུང་བྱ་ནི། གཞུང་ལས། ཐུནྃ་མོངྃ་ཞེས་པས། དང་པོ་རྒྱུད་སྡེ་ཐུན་མོང་གི་དམ་ཚིག་ནི་རིགས་ལྔ་སྤྱིའི་སྡོམ་པ་སྟེ། སངས་རྒྱས་རིགས་ཀྱི་དམ་ཚིག་ཏུ་དགེ་བ་ཆོས་སྡུད་སེམས་ཅན་དོན་བྱེད་དཀོན་མཆོག་གསུམ་མི་སྤོང་། རྡོ་རྗེ་རིགས་ཀྱི་དམ་ཚིག་ཏུ་རྡོ་རྗེ་དྲིལ་བུའི་ཕྱག་རྒྱ་དང་སློབ་དཔོན་མི་སྤོང་། རིན་ཆེན་རིགས་ཀྱི་དམ་ཚིག་ཏུ་སྦྱིན་པ་བཞི་རྟག་ཏུ་སྦྱིན། པདྨ་རིགས་ཀྱི་དམ་ཚིག་ཏུ་ཕྱི་ནང་གསང་བ་ཐེག་པ་གསུམ་གྱི་ཆོས་མི་སྤོང་། ལས་ཀྱི་རིགས་ཀྱི་དམ་ཚིག་ཏུ་སྡོམ་པ་ཐམས་ཅད་དང་ལྡན་ཞིང་མཆོད་གཏོར་མ་ཆག་པར་ཉམས་སུ་བླང་བར་བྱ་བ་རྣམས་སོ། །དེའི་སྟེང་དུ་བསྲུང་བྱ་གཞུང་ལས། རྩྃ་བྃ་ཞེས་རྩ་ལྟུང་ནི་བཅུ་བཞིར་བཤད་དེ། སློབ་དཔོན་བྷ་བི་ལྷས། གང་ཕྱིར་རྡོ་རྗེ་འཛིན་པ་ཡིས། ཞེས་སོགས་སོ། །དེའི་ཡན་ལག་ནི་གཞུང་ལས། ཡནྃ་ལགྃ་ཅེས་པས། སློབ་དཔོན་དཔའ་བོས། རབ་ཏུ་བདེ་བ་འཕྲོག་བྱེད་པ། །ཡན་ལག་ཉེས་པ་ང་ཡིས་བཤད། །དམ་ཚིག་དག་དང་མི་ལྡན་པའི། །རིག་མ་བརྟེན་པར་དགའ་བ་ནི། །ཡན་ལག་ཉེས་པ་དང་པོར་བཤད། །ཚོགས་ཀྱི་འཁོར་ལོར་རྩོད་པ་ནི༑ ༑ཡན་ལག་ཉེས་པ་གཉིས་པར་བཤད། །མ་གསུངས་པ་ཡི་རིག་མ་ལ། །སྔགས་པས་བདུད་རྩི་འཐོར་བྱེད་པ། །ཡན་ལག་ཉེས་པ་གསུམ་པ་ཡིན། །གསང་ཆོས་ཡན་ལག་ཤེས་གྱུར་ཀྱང་། །གཞན་ལ་མི་སྟོན་ཤེས་རབ་ངན། །ཡན་ལག་ཉེས་པ་བཞི་པ་ཡིན། །དད་པའི་སེམས་ཅན་ཆོས་ཀྱི་རྒྱུ། །གཞན་གྱི་གཏམ་བྱེད་བྱང་ཆུབ་སེམས། །ཡན་ལག་ཉེས་པ་ལྔ་པ་ཡིན། །ཉན་ཐོས་ནང་དུ་ཞག་བདུན་འདས། །ཡན་ལག་ཉེས་པ་དྲུག་པ་ཡིན། །རྣལ་འབྱོར་ཡེ་ཤེས་མི་ཤེས་པར། །ང་ནི་སྔགས་པ་ཡིན་ཟེར་བ། །ཡན་ལག་ཉེས་པ་བདུན་པ་ཡིན། །སྣོད་མིན་པ་ཡི་སེམས་ཅན་ལ། །ཕྱི་ཡི་ཆོས་བཤད་ཡིན་པ་ལ། །གསང་བའི་ཆོས་རྣམས་བཤད་པ་ཡིས། །ཡན་ལག་ཉེས་པ་བརྒྱད་པ་ཡིན། །ཞེས་སོ། །གཞན་ཡང་གཞུང་ལས༑ སོགྃས་སྲུངྃ་གངྃ་། །ཞེས་པས་རྒྱུད་སྡེ་གཞན་ལས་བཤད་པ་སྟེ། དུས་འཁོར་རྩ་རྒྱུད་ལས། རང་ལྷ་བླང་དོར་ལྟུང་བ་མིག །དེ་ཉིད་དུས་འདས་རི་བོང་ཅན། །ལྷ་གཞན་དགའ་བ་ཡོན་ཏན་ནོ། །རིག་བྱེད་དངོས་ལ་ཞེན་པ་ཡིས། །མ་རྫོགས་རྫོགས་བྱེད་མདའ་ཡིན་ནོ། །འཇིག་རྟེན་ཆོས་ཕྱིར་དབང་པོ་སྟེ། །ཁྱད་དུ་གསོད་པ་སྨད་ནེ་རི། །གོང་མིན་ཚུལ་སྟོན་བཀྲ་ཤིས་སོ༑ ༑ཕྲིན་ལས་མ་གཏོགས་གཟའ་ཞེས་གྲགས། །དོན་མེད་གནས་པ་ཕྱོགས་ཡིན་ནོ། །བརྩེ་བ་གཏོང་བ་དྲག་པོ་སྟེ། །དམན་པའི་སྤྱོད་པ་ཉི་མའོ། །ཟང་ཟིང་རྟོག་པ་ཡན་ལག་གོ། ། ཡོངས་སུ་མི་འཛིན་པ་ཞེས་བྱ། །རང་སྤྱོད་དོར་བ་ཚེས་ཞེས་གྲགས། །ཞེས་བཅོ་ལྔ་དང་། གཞན་ཡང་། དུས་འཁོར་རྩ་རྒྱུད་ལས། དམ་པ་ཉེར་བསྟེན་གཅིག་ཤོས་མིན། །སྣོད་དང་ལྡན་པ་རྣམ་པར་བརྟག །འདོད་ཕྱིར་གཞན་ལ་གནོད་པ་སྤང་། །དཀོན་མཆོག་ལ་སོགས་ནོར་ལ་མིན། །གཞན་དོན་སྐད་ཅིག་ཡལ་མི་འདོར། །བྱང་ཆུབ་མེད་པར་དགེ་མི་འཇུག །རྣམ་ཤེས་འཕོ་བར་དེ་ཉིད་མཁས། །གཞན་དུ་ཡན་ལག་ཉེས་པའོ། །ཞེས་སོ། །དེ་ལྟར་རྩ་བ་དང་ཡན་ལག་གི་དམ་ཚིག་བསྲུང་བྱ་ཐམས་ཅད་ཀྱི་གཙོ་བོ་ནི་སློབ་དཔོན་ལ་མི་བརྙས་པ་སྟེ། གསང་བ་ཐུགས་རྗེའི་རྒྱུད་ལས། ཉོན་ཅིག་དམ་ཚིག་ཐམས་ཅད་རྩ་བར་གྱུར་པ་ནི། རྡོ་རྗེ་སློབ་དཔོན་གྱི་སྐུ་གསུང་ཐུགས་ཀྱི་རྩ་བའི་ཡོན་ཏན་བཟུང་ཞིང་ནམ་ཡང་སྨད་པར་མི་བྱའོ། །ཞེས་པ་ནས་འདི་ལྟ་སྟེ། དཔེར་ན་འདོད་པའི་ཁམས་དང་། གཟུགས་ཀྱི་ཁམས་དང་། གཟུགས་མེད་པའི་ཁམས་ཀྱི་སེམས་ཅན་ཐམས་ཅད་དུས་གཅིག་ཏུ་བསད་པ་བས་ནི་རྡོ་རྗེ་སློབ་དཔོན་གྱི་བ་སྤུའི་ཁུང་བུ་གཅིག་ལ་སྨད་པའི་ཆ་དང་གྲངས་སུ་མི་འགྲོ་ཞིང་བྱེ་བ་བརྒྱའི་ཆར་ཡང་མི་འགྲོའོ། །ཞེས་པའི་བར་གསུངས་པས་སློབ་དཔོན་སྲོག་བཞིན་གཟུང་བ་ནི་དམ་ཚིག་ཐམས་ཅད་ཀྱི་རྩ་བ་ཡིན་ནོ། ། བསྲུང་བའི་ཕན་ཡོན་ནི་གཞུང་ལས། ཕནྃ་བདེྃ་ཀུནྃ་འབྱུངྃ་ཞེས་པ་སྟེ། དམ་ཚིག་རྫོགས་པ་གསང་བའི་རྒྱུད་ལས། སྡོམ་པ་དམ་ཚིག་ཐམས་ཅད་ལ་ལེགས་པར་གནས་པ་ནི། འཇིག་རྟེན་དང་འཇིག་རྟེན་ལས་འདས་པའི་བདེ་བ་ཐམས་ཅད་འཐོབ་པར་འགྱུར་རོ། །ཞེས་སོ། །ཉམས་པའི་ཉེས་པ་ཡང་གཞུང་ལས། དེྃ་ཉམྃས་ངནྃ་འགྲོརྃ་ལྟུངྃ་། །ཞེས་པ་སྟེ༑ དམ་ཚིག་ཐམས་ཅད་བཀོད་པའི་རྒྱུད་ལས། ཕྱག་ན་རྡོ་རྗེ་ལེགས་པར་ཉོན། །གལ་ཏེ་རྩ་བའི་སློབ་དཔོན་ལ། །དམ་ཚིག་རྫོགས་པར་ཉམས་གྱུར་ནས། །རྣལ་འབྱོར་བསྐང་བ་མ་བྱས་ན༑ ༑རྡོ་རྗེ་དམྱལ་བར་གྲགས་པ་ཡི། །སྡུག་བསྔལ་མི་བཟད་མྱོང་བར་འགྱུར། །ཡན་ལག་ཉེས་པ་ལོ་ཟླའི་བར། །མ་བཤགས་དམྱལ་བ་ཆུང་ངུའི་ཚད། །དེ་ནི་ངེས་པར་འཚེད་པར་བྱེད༑ ༑གཞན་པའི་སྡུག་བསྔལ་འདི་དག་སྟེ། །ཤིན་ཏུ་གྲང་བཀྲེས་ཡི་དྭགས་དང་། །བྱོལ་སོང་གནས་སུ་སྐྱེ་བར་འགྱུར། །ཞེས་སོགས་མཐའ་ཡས་པར་གསུངས་སོ། །དེ་ཡང་གཞུང་ལས། དེྃ་ཕྱིརྃ་སྲོགྃ་བཞིནྃ་བསྲུངྃ་དང་ྃཞེས་པས་རྩ་བ་དང་ཡན་ལག་གི་དམ་ཚིག་ཐམས་ཅད་སྲོག་ལྟར་གཅེས་པར་བསྲུང་དགོས་ཏེ། མངོན་པར་བྱང་ཆུབ་པ་ལས། དམ་ཚིག་འདི་ནི་སུས་རིག་པ༑ ༑རྒྱུད་རྣམས་ཀུན་ལ་ཞུགས་པ་དང་། །དཀྱིལ་འཁོར་ཀུན་ལ་དབང་བ་ཡིན། །སྔགས་འཆང་དེ་ནི་ང་དང་འདྲ། །ཞེས་སོ། །གཏོང་ཐོབ་ཀྱི་དུས་ནི་གཞུང་ལས། དུསྃ་ཤེསྃ་པསྃ༑ ༑ཞེས་པས་སྐྱབས་འགྲོ་ནས་བརྩམས་དབང་རྫོགས་པར་ཐོབ་པའི་དུས་ཐོབ་པ་ཡིན་ལ། གཏོང་བའི་དུས་ནི། ཡུལ་སུམ་ལྡན་གྱི་བླ་མ་ལ་དེར་འདུ་ཤེས་པ་དང་། ཉོན་མོངས་པས་ཀུན་ནས་བསླང་བ། སྲོག་གི་ཡོ་བྱད་དམ་ཉམས་ཀྱི་འཚོ་བ་འཕྲོག་པ་བྱས་པར་ཤེས་པ། འགྱོད་པ་མེད་པར་རྗེས་སུ་ཡི་རང་བ་དང་བདུན་ཚང་ན་ལྟུང་བ་རྫོགས་པ་སྟེ། འཇམ་དཔལ་སྒྱུ་དྲ་ལས། གཅིག་ལ་སློབ་དཔོན་གསུམ་རྫོགས་པ། །སྦྱོར་བ་བདུན་དང་ལྡན་པ་ཡི། །རྩ་བའི་ལྟུང་བ་བྱུང་གྱུར་ན། །སྡུག་བསྔལ་བསྐྱེད་པའི་རྩ་བ་ཡིན། །ཞེས་སོ། །རྩ་བ་དང་ཡན་ལག་གི་ལྟུང་བ་རྣམས་ཀྱང་རེ་རེ་ལ་སྦྱོར་དངོས་རྗེས་ཀྱི་དབྱེ་བས་ལྕི་ཡང་གསུམ་གསུམ་འབྱུང་སྟེ། ཐིག་ལེ་འབྱུང་བའི་རྒྱུད་ལས། ལྟུང་བའི་མཚན་ཉིད་ཅེས་བྱ་བ། །ལུས་ཀྱིས་མ་སྤྱད་ཆུང་བ་སྟེ། །ཟིན་ཀྱང་མི་ཤེས་འབྲིང་དུ་བཤད། །ཟིན་ཀྱང་མ་བཤགས་ཆེན་པོ་ཡིན། །ངག་གི་སྦྱོར་བས་རྣམ་པ་གང་། །མ་བརྟག་འཁྲུལ་བ་ཆུང་ངུ་སྟེ། །བརྟག་དཔྱད་ཉེས་པ་འབྲིང་དུ་བཤད། །ཚད་འདས་ཆེན་པོའི་སྦྱོར་བའོ། །རྣལ་འབྱོར་སེམས་ཀྱི་མཚན་ཉིད་ནི། །ཤིན་ཏུ་ལྕི་བའི་རིམ་པ་ཡི། །གནོད་སེམས་གསུམ་ནི་བརྟག་པར་བྱ། །ཞེས་སོ། །ལྟུང་བ་བྱུང་ན་ཕྱིར་བཅོས་པའི་ཐབས་ལ། དང་པོ་ལྟུང་བ་ཐམས་ཅད་ཀྱི་རྩ་བ་སློབ་དཔོན་ལ་བརྙས་ན་སྟོབས་བཞིའི་སྒོ་ནས་བཤགས་པ་སོགས་བྱས་པས་རང་གི་བསམ་པ་རྫོགས་པའི་ཁུལ་བྱས་ཀྱང་སློབ་དཔོན་གྱིས་གནང་བར་མ་གྱུར་ན་ལྟུང་བ་འདག་པར་མི་འགྱུར་བས་ལྟུང་བ་དག་པ་ནི་སློབ་དཔོན་ཉིད་ཀྱིས་ངེས་པར་གནང་བ་སྦྱིན་པ་ཞིག་དགོས་སོ། །དེ་ལ་ཡང་སློབ་དཔོན་ལ་ཡན་ལག་བདུན་ལྡན་གྱི་དམ་ཚིག་ཉམས་ནས་མ་བཤགས་པར་རང་ཉིད་ཤི་ན་མནར་མེད་པའི་དམྱལ་བར་ལྟུང་ལ། རང་མ་ཤི་ནའང་བཤགས་སྡོམ་མ་ཚར་བར་སློབ་དཔོན་འདས་ན་ནི་བཤགས་པ་རྣམས་ཚད་ལས་ལྷག་པར་བྱ་དགོས་སོ། །དེ་ཡང་སློབ་དཔོན་བཞུགས་ན་བཤགས་ཐབས་ནི། འཇམ་དཔལ་སྒྱུ་དྲ་ལས་བཤད་པའི་ཚུལ་ནི། རང་གི་ལུས་ལོངས་སྤྱོད་ཐམས་ཅད་སློབ་དཔོན་ལ་ཕུལ་ལ་དབང་བཞི་རྫོགས་པ་ལན་བདུན། ཚོགས་ཀྱི་འཁོར་ལོ་ཉི་ཤུ་རྩ་གཅིག །ཞི་བའི་སྦྱིན་སྲེག་འབུམ་ཕྲག་བདུན། གསང་སྔགས་ཀྱི་བསྙེན་པ་བྱེ་བ་ཕྲག་ལྔ། མཎྜལ་འབུམ་ཕྲག་གཉིས། སྲོག་ཆགས་བྱེ་བའི་སྲོག་སྐྱོབ། རྣམ་པར་མི་རྟོག་པའི་དོན་བསྒོམ་པའོ། །ཡང་ན་འཁོར་ལོ་བཞིའི་རྫོགས་རིམ་ཟླ་བ་བདུན་དུ་སྒོམ་ཞིང་། གང་ལ་ཡང་ཞེན་ཆགས་མེད་པར་ཕྱོགས་མེད་དུ་འཁྱམས། ཡང་ན་ལུས་ལས་ཁྲག་ཕྱུང་ནས་མཎྜལ་བདུན་ནམ་བརྒྱ་རྩ་བརྒྱད་འབུལ་དགོས་པར་བཤད་དོ། །ལྟུང་བ་གཞན་རྣམས་ཕྱིར་བཅོས་བཤགས་སྡོམ་བགྱི་ཚུལ་ནི་སྔགས་གཞུང་སོ་སོ་ནས་བཤད་པ་ལྟར་འདི་ཉིད་ཀྱི་འགྲེལ་པ་ལེགས་བཤད་ལུང་གི་རྒྱ་མཚོར་བཤད་པ་ལྟར་རྟོགས་པར་བྱའོ། །དེ་ལྟར་སྨིན་བྱེད་ཀྱི་དབང་རྫོགས་པར་ཐོབ་ཅིང་དམ་ཚིག་ལ་གནས་པ་ཁོ་ནས་མི་ཆོག་པར་ལམ་རིམ་པ་གཉིས་ཉམས་སུ་བླང་དགོས་པ་ཡང་། གཞུང་ལས། རྣམྃ་གྲོལྃ་ཞེས་པས་སྲིད་པའི་འཆིང་བ་ལས་རྣམ་པར་གྲོལ་བར་བྱེད་པ་ནི་ལམ་བསྐྱེད་རྫོགས་གཉིས་ཏེ། གསང་འདུས་རྒྱུད་ཕྱི་མ་ལས། སངས་རྒྱས་རྣམས་ཀྱིས་ཆོས་བསྟན་པ། །རིམ་པ་གཉིས་ལ་ཡང་དག་གནས། །བསྐྱེད་པ་ཡི་ནི་རིམ་པ་དང་། །རྫོགས་པ་ཡི་ནི་རིམ་ཉིད་དོ། །ཞེས་སོ། །དེ་ལྟ་བུ་ཉམས་སུ་བླང་བའི་ཐབས་ནི། རྒྱས་པར་ནི་གཞུང་ལས། དོནྃ་མངྃ་ཞེས་པས་བསྐྱེད་རིམ་ལའང་རྣམ་པ་དུ་མ་དང་། རྫོགས་རིམ་ཡང་ཕ་རྒྱུད་ལ་རྡོ་རྗེའི་བཟླས་པ། སེམས་དམིགས་བདག་བྱིན་གྱིས་རླབས་པ། འོད་གསལ་ཟུང་འཇུག་གི་རིམ་པ་སོགས་དང་། མ་རྒྱུད་ལའང་གཏུམ་མོ་རྨི་ལམ་སྒྱུ་ལུས་ལ་སོགས་པ་དང་། གཉིས་མེད་ཀྱི་རྒྱུད་ལའང་༑ ༑རྫོགས་རིམ་དུ་མ་ཞིག་བཤད་ཀྱང་། འདིར་དེ་དག་ཐམས་ཅད་ཀྱི་དོན་བསྡུས་པ་སྟེ། གཞུང་ལས། བསྟནྃ་པའིྃ་སྙིངྃ་པོྃ་བསྒོམྃ། །ཞེས་པས་བསྟན་པ་ཡོངས་རྫོགས་ཀྱི་ཉམས་ལེན་གང་ཟག་གཅིག་གི་ཐུན་གཅིག་གི་ཐོག་ཏུ་ཉམས་སུ་བླང་བ་ལ་འཇུག་པ་བདེ་བ་ཞིག་སྟེ་དེ་ཡང་། གཞུང་ལས། ཐབྃས་མཆོྃག་རྣམྃ་དག་ྃབདེྃ་བྃ་ཆེནྃ་པོྃའི་སྐུྃ། །ཡིདྃ་བཞིྃན་ནོརྃ་བུྃ་མཐའྃ་བྲལྃ་ནམྃ་མཁྃའི་དབུསྃ། །གཉིསྃ་མེདྃ་ཆུྃ་རྒྱུནྃ་མིྃ་ཟདྃ་རིནྃ་ཆེནྃ་གཏེྃར། །ཞེས་སྨོས་པས་རྐང་པ་དང་པོས་བྱང་ཆུབ་ཀྱི་སེམས་དང་བསྐྱེད་རིམ། གཉིས་པས་བླ་མ་དང་རྫོགས་རིམ། གསུམ་པས་བསྔོ་བ་བསྟན་པ་སྟེ། དེ་ཡང་དཔལ་ཕག་མོ་གྲུ་པས། བྱང་ཆུབ་སེམས་དང་ཡི་དམ་ལྷ། །བླ་མ་ཕྱག་རྒྱ་ཆེན་པོ་སྟེ། །བསྔོ་བའི་ཆོས་ཀྱིས་ཉམས་སུ་བླང་། །ཞེས་པ་ལྟར་ལྔ་ལས༑ ༈ །སྤྱི་དོན་དང་པོ་བྱང་ཆུབ་ཀྱི་སེམས་བསྒོམ་པ་ནི། གཞུང་ལས། བྱམྃས་ཆེནྃ་བརྩེརྃ་ལྡནྃ་མཁའྃ་མཉམྃ་རིནྃ་ཆེནྃ་སེམྃས། །ཞེས་པས་རྫོགས་བྱང་འཐོབ་པའི་རྒྱུ་ནི། བྱང་ཆུབ་ཀྱི་སེམས་འདུས་མ་བྱས་པ་འདི་ཉིད་ཁོ་ན་ཡིན་ཏེ། གཉིས་མེད་རྣམ་རྒྱལ་ལས། རྩ་བ་ས་བོན་བྱང་ཆུབ་སེམས། །དེ་ལ་རིན་ཆེན་པད་སྡོང་གི །ཡལ་ག་ལོ་འདབ་མེ་ཏོག་རྒྱས། །འབྲས་བུ་བདེ་གཤེགས་གཙུག་གི་ནོར། །ཞེས་སོ། །དེ་ཡང་བྱམས་སྙིང་རྗེ་བྱང་ཆུབ་ཀྱི་སེམས་ཀྱིས་ཀུན་ནས་བསླངས་པའི་བསྐྱེད་རྫོགས་ཀྱི་ཏིང་ངེ་འཛིན་གང་སྒོམ་ཡང་སེམས་དེ་ལས་ཚད་མེད་པའི་ཏིང་ངེ་འཛིན་དེ་ཡང་ནམ་མཁའ་ལྟར་ཚད་མེད་པར་འགྱུར། དེའི་རྒྱུ་མཚན་རྩ་བ་སྨན་ཡིན་ལ་ལོ་འདབ་དང་མེ་ཏོག་འབྲས་བུ་ཡང་སྨན་ཉིད་དུ་འོང་བ་ལྟ་བུ་ཡིན་པའི་ཕྱིར། དེས་ན་གོང་དུ་བཤད་པ་ལྟ་བུར་བྱམས་དང་སྙིང་རྗེ་བྱང་ཆུབ་ཀྱི་སེམས་ཚད་མེད་པ་ལ་བློ་སྦྱང་བ་ནི་འདིར་རྩ་བའི་ཆོས་དང་པོ་ཡིན་ནོ། །དེ་མྱུར་དུ་འགྲུབ་པར་བྱེད་ཅིང་རྒྱ་ཆེན་པོར་འཕེལ་བའི་ཐབས་ནི། བྱང་ཆུབ་ཀྱི་སེམས་སྟོང་ཉིད་སྙིང་རྗེ་དབྱེར་མེད་པའི་ངང་ནས་བསྔོ་བས་རྒྱས་གདབ་པ་ཡིན་ཏེ། དེ་ཡང་ཐ་མ་དང་པོར་བརྗོད་ན། གཞུང་ལས། དེྃ་ལསྃ་གངྃ་བྱུངྃ་དེརྃ་འགྱུརྃ་དེྃ་བསྔོསྃ་འགྲུབྃ༑ ༑ཅེས་པས་བསྔོ་བའི་ཚུལ་ནི་གོང་དུ་ཡང་རྒྱས་པར་བསྟན་ཟིན་ལ་དགོས་པའི་སྐབས་དོན་ནི་འོག་ཏུ་ཆོས་ལྔ་པའི་དུས་སུ་འཆད་པར་འགྱུར་རོ།། །། ༈ །སྤྱི་དོན་གཉིས་པ་ཡི་དམ་ གྱི་ལྷ་སྒོམ་པ་ལ་ཡང་། གཞུང་ལས། གདོྃད་ནསྃ་ལྷནྃ་སྐྱེསྃ་ཞེས་པས་བྱང་ཆུབ་ཀྱི་སེམས་དེ་ལས་བྱུང་བའི་ལྷ་ནི་སྔོན་མེད་པ་ཞིག་འདིར་བསྐྱེད་པ་མ་ཡིན་ཏེ། ཕྱི་ནང་སྣོད་བཅུད་ཀྱིས་བསྡུས་པའི་དངོས་པོ་ཐམས་ཅད་གདོད་ནས་རང་བཞིན་གྱིས་ཡོངས་སུ་གྲུབ་པ་རྟེན་དང་བརྟེན་པའི་ངོ་བོར་ལྷན་སྐྱེས་སུ་གནས་པ་སྟེ། གསང་བ་འདུས་པ་ལས། མདོར་ན་ཕུང་པོ་ལྔ་རྣམས་ནི། །སངས་རྒྱས་ལྔ་ནི་རབ་ཏུ་གྲགས། །ཞེས་དང་། ངེས་བརྗོོད་བླ་མ་ལས། གཟུགས་ནི་རྣམ་པར་སྣང་མཛད་དེ། །ཚོར་བ་རྡོ་རྗེ་ཉི་མ་ཡིན། །འདུ་ཤེས་པདྨ་གར་དབང་ཡིན། །འདུ་བྱེད་པདྨ་རྒྱལ་པོ་སྟེ། །རྣམ་ཤེས་རྡོ་རྗེ་སེམས་དཔའ་ཡིན། །བདེ་གཤེགས་ཀུན་གྱི་ཧེ་རུ་ཀཿ །མིག་ནི་གཏི་མུག་རྡོ་རྗེ་ཡིན། །རྣ་བ་ཞེ་སྡང་རྡོ་རྗེ་ཡིན། །སྣ་ནི་སེར་སྣ་རྡོ་རྗེ་ཡིན། །ལྕེ་ནི་འདོད་ཆགས་རྡོ་རྗེ་ཡིན། །ལུས་ནི་ཕྲག་དོག་རྡོ་རྗེ་ཡིན། །སྐྱེ་མཆེད་དབང་ཕྱུག་རྡོ་རྗེའོ། །ཞེས་རྒྱ་ཆེར་གསུངས་པ་ལྟར་རོ། །དེ་ལྟར་གདོད་ནས་ཡོངས་སུ་གྲུབ་པའི་ལྷ་དེ་ཉིད་ཡིན་པ་ལ་ཡིན་པར་རྟོགས་པའི་ཐབས་ནི། གཞུང་ལས། འདུསྃ་སོགྃས་རྒྱུདྃ་རྣམྃས་དོནྃ། །ཞེས་པས། གསང་འདུས་སམ། བདེ་མཆོག་གམ། དགྱེས་རྡོར་སོགས་རང་གི་སྔོན་བསགས་ཀྱི་ལས་འཕྲོ་སད་པའི་ལྷ་ཞིག་བསྙེན་ན་འགྲུབ་ཉེ་བའི་ཕྱིར་རོ། །དེ་ཉིད་བསྒོམ་པའི་ཚུལ་ནི། ཆོས་བཞི་དང་ལྡན་དགོས་ཏེ་དང་པོ་ནི། གཞུང་ལས། བྱངྃ་ཆུབྃ་ལསྃ་བྱུངྃ་ཞེས་པས་ལྷ་སྒོམ་པ་དེ་ཡང་བཤད་མ་ཐག་པའི་བྱང་ཆུབ་ཀྱི་སེམས་བཟང་པོ་དེའི་ངང་ལས་བྱུང་བ་ཞིག་ངེས་པར་དགོས་ཏེ། མཁའ་འགྲོ་མ་སྒྱུ་མ་བདེ་མཆོག་ལས། བྱང་ཆུབ་སེམས་ལ་རབ་བརྩོན་ན༑ ༑དེ་ཉིད་རྣལ་འབྱོར་ལྷར་འགྱུར་རོ། །ཞེས་སོ། །དེ་ཡང་སྐྱེ་གནས་བཞི་སྦྱོང་བའི་དབྱེ་བས། ཇི་སྐད་དུ། མངལ་སྐྱེས་གླུ་ཡི་སྦྱོར་བ་ཡིས། །བསྒོམས་པ་རྣམས་ནི་ཡོངས་སུ་བརྟག ༑ཅེས་མངལ་སྐྱེས་སྦྱོང་བ་ལ་མངོན་བྱང་ལྔ་བསྐྱེད་ཞུ་བ་གླུས་བསྐུལ་དང་བཅས་ཤིང་རྒྱུ་འབྲས་ཀྱི་རྡོ་རྗེ་འཛིན་པ་སོ་སོར་བསྐྱེད་པ་དག་གོ། །སྒོང་སྐྱེས་གླུ་ནི་མེད་པ་སྟེ། །སྒྲ་དང་སྒྲ་མིན་སྤང་བའོ། །ཞེས་ཞུ་བ་གླུས་བསྐུལ་དང་རྒྱུ་འབྲས་ཀྱི་རྡོ་རྗེ་འཛིན་པ་སོ་སོར་བསྐྱེད་པའི་ལུགས་མ་བྱས་པ་ཞིག་གོ། །སེམས་ཅན་བརྫུས་ཏེ་སྐྱེ་བ་བཞིན། །ས་བོན་མེད་པར་རྣམ་པར་བསམ༑ ༑ཞེས་པས་སེམས་ཅན་བརྫུས་ཏེ་སྐྱེ་བ་ལྟར། ས་བོན་དང་ཕྱག་མཚན་གང་ལ་ཡང་མ་བརྟེན་པར་སྐད་ཅིག་ལ་ཆུ་ལས་ཉ་ལྡང་བའི་ཚུལ་གྱིས་བསྒོམ་པའོ། །དྲོད་གཤེར་སྐྱེས་ནི་དེ་གསུམ་ག་ལ་ཚང་བས་སྦྱོང་ཚུལ་ལོགས་སུ་མི་དགོས་པ་ཡིན་ལ། ཁ་ཅིག་གིས་ཉི་ཟླའི་གདན་སོགས་ཀྱི་སྟེང་དུ་ས་བོན་ཙམ་གྱིས་བསྐྱེད་པ་སྐྱེ་གནས་དེ་སྦྱོང་ངོ་ཞེས་བཞེད་པའང་ཡོད་དོ། །དེ་ལྟར་བསྐྱེད་ཚུལ་གསུམ་གྱི་སྔ་མ་ནི་ཧ་ཅང་སྤྲོས་པ་ཆེ་བས་ལས་དང་པོ་པ་རྣམས་ཀྱི་བློར་ཆུད་པར་དཀའ་ཞིང་། ཕྱི་མ་ནི་ཅུང་ཟད་བསྡུས་པས་གསལ་སྣང་མ་ཐོན་གྱིས་དོགས། དབང་པོ་རབ་འབྲིང་ཐ་མ་ཀུན་གྱི་བློ་དང་འཚམ་པའི་ཕྱིར་བར་པ་ཉིད་འཆད་པར་བྱེད་པ་ལ་ཡང་། དང་པོ་བསྲུང་བའི་འཁོར་ལོ་མདོར་བསྡུས་པ་བསྒོམ་པ་ནི། ལག་གཡོན་པའི་མཐེབ་མཛུབ་ཀྱིས་སེ་གོལ་མདུན་དུ་གཏོགས་ཤིང་། ཨོཾ་སུམྦྷ་ནི་སུམྦྷ་ནི་ཧུཾ་ཧཱུྂ་ཕཊ྄། གཡོན་དུ། ཨོཾ་གྲྀཧྞ་གྲྀཧྞ་ཧུཾ་ཧཱུྂ་ཕཊ྄། རྒྱབ་ཏུ། ཨོཾ་གྲྀཧྞ་པ་ཡ་གྲྀཧྞ་པ་ཡ་ཧུཾ་ཧཱུྂ་ཕཊ྄། གཡས་སུ། ཨོཾ་ཨཱ་ན་ཡ་ཧོ་བྷ་ག་ཝཱན་བཛྲ་ཧུཾ་ཧཱུྂ་ཕཊ྄་ཀྱི་ཡི་གེ་རྣམས་རིམ་བཞིན་ནག་ལྗང་དམར་སེར་འོད་དང་བཅས་པ་ཚངས་པའི་འཇིག་རྟེན་ནས་གསེར་གྱི་ས་གཞི་ལ་ཐུག་པའི་བར་ཁྱབ་ཅིང་འབར་བའི་འོད་ཟེར་ཕྱོགས་ཀྱི་མདོག་ཅན་གྱི་རྡོ་རྗེའི་ར་བ་གྲུ་བཞི་པར་གྱུར་པ་དང་དུས་མཉམ་པར་འོག་ཏུ་ཧཱུྂ་ལས་སྣ་ཚོགས་རྡོ་རྗེའི་ལྟེ་བར་ཧཱུྂ་གིས་མཚན་པ་ལས་འོད་འཕྲོས་པས་ས་གཞི་སྣ་ཚོགས་རྡོ་རྗེའི་རང་བཞིན་དང་ར་བའི་ནང་དུ་རྡོ་རྗེ་རྩེ་ལྔ་པའི་རྣམ་པ་ཅན་གྱི་མདའི་དྲ་བ་དང་། དེའི་འོག་ཏུ་རྡོ་རྗེའི་གུར་དང་། གུར་གྱི་མཚམས་སུ་རྡོ་རྗེའི་བླ་བྲེ་དང་། ཕྱི་རོལ་དུ་རྡོ་རྗེའི་མེ་དཔུང་འབར་བས་བར་མེད་དུ་ཁྱབ་པར་གྱུར། ཨོཾ་མེ་དཱི་ནི་བཛྲི་བྷ་ཝ་བཛྲ་བྷནྡྷ་ཧཱུྂ། ཨོཾ་བཛྲ་པྲ་ཀཱ་ར་ཧཱུྂ་པཾ་ཧཱུྂ། ཨོཾ་བཛྲ་པཉྫ་ར་ཧཱུྂ་བཾ་ཧཱུྂ། ཨོཾ་བཛྲ་བི་ཏཱ་ན་ཧཱུྂ་ཁཾ་ཧཱུྂ། ཨོཾ་བཛྲ་ས་ར་ཛཱ་ལ་ཏྲཾ་སཾ་ཏྲཾ། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྂ་ཧཱུྂ་ཧཱུྂ། ཞེས་བརྗོད་ཅིང་བསྒོམ། སླར་ཡང་སྐབས་འདིར་སྤྲོ་ན་ཚོགས་ཞིང་སྤྱན་དྲངས་ལ་མཆོད་བསྟོད་བདུན་རྣམ་དག་བྱ་ཚོགས་ཞིང་རང་ལ་བསྡུས་ལ་ཚངས་པའི་གནས་བཞི་བསྒོམ། དེ་ནས། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཆོས་ཐམས་ཅད་རང་བཞིན་གྱིས་འོད་གསལ་བ་སྟོང་པ་ཉིད་དུ་གྱུར། སྟོང་པའི་ངང་ལས་ཨེ་ལས་ཆོས་ཀྱི་འབྱུང་གནས་དཀར་པོ་གྲུ་གསུམ་པ་འོག་ཕྲ་ཞིང་སྟེང་ཡངས་པའི་ནང་དུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་ལྟ་བུའི་སྟེང་དུ་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་པ་དེའི་སྟེང་དུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོའི་སྟེང་དུ་ལཾ་ལས་སའི་དཀྱིལ་འཁོར་གྲུ་བཞི་པ་དེའི་སྟེང་དུ་སུཾ་ལས་རི་རབ་རིན་པོ་ཆེ་སྣ་བཞི་ལས་གྲུབ་པའི་སྟེང་དུ་པཾ་ལས་སྣ་ཚོགས་པདྨ་འདབ་མ་སོ་གཉིས་པའི་སྟེང་དུ་ཧཱུྂ་ལས་སྣ་ཚོགས་རྡོ་རྗེ་རྩེ་མོ་བཅུ་གཉིས་པའི་ལྟེ་བར་བྷྲཱུཾ་ཡོངས་སུ་གྱུར་པ་ལས་རིན་པོ་ཆེའི་གཞལ་ཡས་ཁང་གྲུ་བཞི་སྒོ་བཞི་པ། ནང་ནས་སྔོ་ལྗང་དམར་སེར་དཀར་བའི་རྩིག་པ་ལྔའི་སྟེང་དུ། རིན་པོ་ཆེ་ཕ་གུ་དང་དོ་ཤལ་དང་དོ་ཤལ་ཕྱེད་པས་འཕྱང་བ། ཤར་བུ་དང་མདའ་ཡབ་ཀྱིས་མཛེས་པའི་སྟེང་དུ་གདུགས་དང་རྒྱལ་མཚན་ལ་སོགས་པས་བརྒྱན་པ། ཕྱི་འགྲམ་དུ་འདོད་སྣམ་དམར་པོ་ལ་ལྷ་མོ་བཅུ་དྲུག་གིས་མཆོད་རྫས་ཐོགས་ནས་མཆོད་ཅིང་། སྒོ་དང་སྒོ་འཁྱུད་ཀྱི་མཚམས་སུ་ཟླ་ཕྱེད་རིན་པོ་ཆེ་རྡོ་རྗེས་སྤྲས་པ། སྒོ་བཞིའི་མདུན་དུ་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་པའི་སྟེང་དུ་པད་ཟླ་ལ་གནས་པའི་ཆོས་ཀྱི་འཁོར་ལོ་དང་གདུགས་དང་གཡས་གཡོན་དུ་རི་དྭགས་གཉིས་གཉིས་ཀྱིས་མཚན་པ། རྟ་བབས་ཀྱི་གཡས་གཡོན་དུ་བུམ་བཟང་ལས་ཐོན་པའི་དཔག་བསམ་ཀྱི་ཤིང་ལ་རྒྱལ་སྲིད་སྣ་བདུན་ལ་སོགས་པས་སྤྲས་ཤིང་། ནམ་མཁར་ལྷའི་བུ་དང་བུ་མོ་དང་གྲུབ་པ་ཐོབ་པ་རྣམས་རྒྱུ་བ། གཞལ་ཡས་ཁང་གི་ནང་ཀ་བ་བརྒྱད་ཀྱིས་བཏེགས་པའི་རྡོ་རྗེའི་གདུང་གིས་ཕུབ་པའི་ཏོག་བྱུར་བུར་གྱུར་པའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་སྤྲས་པའི་སྟེང་འོག་ཐམས་ཅད་ཤར་སྔོ་བྱང་ལྗང་ནུབ་དམར་ལྷོ་སེར་བ། ཕྱི་རོལ་དུ་སྣ་ཚོགས་པདྨ་དང་རྡོ་རྗེ་ཡེ་ཤེས་མེའི་ར་བ་གཡོན་དུ་འབར་བའི་ཕྱི་རོལ་གྱི་ཕྱོགས་མཚམས་སུ་དུར་ཁྲོད་ཆེན་པོ་བརྒྱད་ལ་གནས་པའི་ཤིང་དང་༑ ཕྱོགས་སྐྱོང་ཞིང་སྐྱོང་ལྷ་ཀླུ་སྤྲིན་དང་རི་དང་མཆོད་རྟེན་དང་མེ་ཆུ་གྲུབ་ཆེན་དང་ཕྲ་མེན་མ་རྣམས་བརྒྱད་བརྒྱད་དང་། རིག་འཛིན་གྲུབ་པ་དང་རྣལ་འབྱོར་ཕོ་མོ་དང་། གནོད་སྦྱིན་དང་སྲིན་པོ་རོ་ལངས་ཤ་ཟ་འབྱུང་པོའི་ཚོགས་རྣམས་རྒྱུ་ཞིང་། རོ་དང་ཀེང་རུུས་དང་དུམ་བུར་འཐོར་བ་དང་། ཁྭ་དང་འུག་པ་དང་བྱ་རྒོད་ཅེ་སྤྱང་ཕོ་མོ་ལ་སོགས་པ་དུ་མས་གང་བའི་བཀོད་པ་དང་ལྡན་པའི་གཞལ་ཡས་ཁང་གི་ནང་དུ། སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་འཇིགས་བྱེད་ནག་པོ་དང་དུས་མཚན་མ་དམར་མོ། ཕྱོགས་ཀྱི་འདབ་མ་ལ་ཟླ་བའི་སྟེང་དུ་རོའི་གདན་དང་བཅས་པ། གདན་དབུས་མའི་སྟེང་དུ་ཨཱ་དི་ཕྲག་གཉིས་ལས་ཟླ་བ་དང་། ཀཱ་དི་ཌ་ཌྷ་ད་དྷ་ཡ་ལས་བརྒྱན་པ་ཕྲག་གཉིས་ལས་ཉི་མའི་དབུས་སུ་ཧཱུྂ་སྔོན་པོ་ལ་རྡོ་རྗེ་སྔོན་པོའི་ལྟེ་བར་ཧཱུྂ་སྔོན་པོའི་མཚན་པ་ལས་འོད་འཕྲོས་འགྲོ་དོན་བྱས། སངས་རྒྱས་བྱང་སེམས་ཐམས་ཅད་དཔའ་བོ་རྣལ་འབྱོར་མའི་རྣམ་པར་སྤྱན་དྲངས་ས་བོན་ལ་ཐིམ་ཞིང་དེ་ཐམས་ཅད་འདྲེས་པ་སོངས་སུ་གྱུར་པ་ལས། བཅོམ་ལྡན་འདས་ཡབ་ཡུམ་རྣལ་འབྱོར་མ་བཞི་དང་བཅས་པར་གྱུར་པ་ནི། དབུས་སུ་བཅོམ་ལྡན་འདས་དཔལ་འཁོར་ལོ་སྡོམ་པ་སྐུ་མདོག་སྔོན་པོ་དྲི་མ་མེད་པའི་འོད་ཟེར་འཕྲོ་བ་ཞལ་གཅིག །སྤྱན་གསུམ་མཆེ་བ་བཞི་ཅུང་ཟད་གཙིགས་པ། སྐྲ་མཚམས་སུ་རྡོ་རྗེས་སྦྲེལ་བའི་ཐོད་སྐམ་ལྔ་རིན་པོ་ཆེའི་རྩེ་བྲན་གྱིས་བརྒྱན་པ༑ རལ་པའི་ཅོད་པན་གྱི་རྩེ་མོར་ནོར་བུ་དང་། མདུན་དུ་སྣ་ཚོགས་རྡོ་རྗེ་གཡོན་དུ་ཟླ་བ་ཕྱེད་པས་སྤྲས་པ། ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་བས་ཡུམ་ལ་འཁྱུད་པ། ཞབས་གཡོན་བསྐུམ་པས་འཇིགས་བྱེད་ཀྱི་མགོ་བོ་བལྟབས་ཏེ་བརྫིས་ཤིང་གཡས་བརྐྱང་བས་དུས་མཚན་མའི་ནུ་བར་དུ་མནན་པ། སྟག་ལྤགས་ཀྱི་ཤམ་ཐབས་གྲོལ་ཞིང་ཐོད་རློན་ལྔ་བཅུའི་དོ་ཤལ་ཅན་ཕྱག་རྒྱ་དྲུག་གིས་བརྒྱན་ཅིང་གར་གྱི་ཉམས་དགུ་དང་ལྡན་པའི་པང་དུ་ཡུམ་རྡོ་རྗེ་རྣལ་འབྱོར་མ་སྐུ་མདོག་དམར་མོ་ཞལ་གཅིག །སྤྱན་གསུམ་མ། དབུ་སྐྲ་སིལ་བུ་རྒྱབ་ཏུ་གྲོལ་ཞིང་སྐྲ་མཚམས་སུ་ཐོད་སྐམ་ལྔས་སྤྲས་པ། གཡོན་པས་ཐོད་པ་བདུད་རྩིས་གང་བ་བསྣམས་ནས་ཡབ་ཀྱི་མགུལ་ལ་འཁྱུད་དེ་སྟོབ་ཅིང་གཡས་སྡིགས་མཛུབ་དང་བཅས་པས་རྡོ་རྗེ་གྲི་གུག་འཕྱར་བ། ཞབས་གཡོན་བརྐྱང་ཞིང་གཡས་བསྐུམ་པས་ཡབ་ལ་འཁྲིལ་བ། བདེ་བ་ཆེན་པོའི་ཉམས་ཀྱིས་སྒེག་ཅིང་ལང་ཚོས་མཛེས་པ། གཅེར་མོ་ཐོད་སྐམ་ལྔ་བཅུའི་དོ་ཤལ་དང་ཕྱག་རྒྱ་ལྔས་བརྒྱན་པ། གཉིས་ཀའང་མཚན་དཔེས་སྤྲས་ཤིང་བསྐལ་པའི་མེ་ལྟ་བུའི་གཟི་བརྗིད་ཅན་ཐབས་ཤེས་གཉིས་སུ་མེད་པ་སྙོམས་པར་འཇུག་བཞིན་པ། ཕྱོགས་བཞིའི་འདབ་མ་ལ། ཤར་དུ་མཁའ་འགྲོ་མ་སྔོན་མོ། བྱང་དུ་ལཱ་མ་ལྗང་གུ། ནུབ་ཏུ་དུམ་སྐྱེས་མ་དམར་མོ། ལྷོ་རུ་གཟུགས་ཅན་མ་སེར་མོ་རྣམས་ཞལ་གཅིག་སྤྱན་གསུམ་མ། རྒོད་པའི་ཞལ་མཆེ་བ་ཅུང་ཟད་གཙིགས་ཤིང་སྐྲ་གྲོལ་བའི་མཚམས་སུ་ཐོད་སྐམ་ལྔས་སྤྲས་པ། གཡས་གྲི་གུག་འཕྱར་ཞིང་གཡོན་ཐོད་ཁྲག་ཐུགས་ཀར་འཛིན་པའི་གྲུ་མོར་ཁ་ཊྭཱཾཾ་ག་བཅུག་པ། གཅེར་བུ་ཐོད་སྐམ་ལྔ་བཅུའི་དོ་ཤལ་དང་རུས་པའི་ཕྱག་རྒྱ་ལྔས་བརྒྱན་པ་རོའི་གདན་ལ་ཞབས་གཡས་བརྐྱང་གིས་བཞུགས་པ། མཚམས་ཀྱི་འདབ་མར་ཟླ་བ་ལ་བདུད་རྩི་ལྔས་གང་བའི་བུམ་པའི་སྟེང་དུ་བྱང་སེམས་སོགས་ཀྱིས་གང་བའི་ཐོད་པ་བཞི་གནས་པའོ། །དེ་ལྟར་གསལ་བའི་ལྷ་ཐམས་ཅད་ཀྱི་དཔྲལ་བར་ཟླ་བ་ལ་ཨོཾ་དཀར་པོ། མགྲིན་པར་པདྨ་ལ་ཨཱཿདམར་པོ། སྙིང་ཁར་ཉི་མ་ལ་ཧཱུྂ་སྔོན་པོས་མཚན་པ། ཡབ་ཀྱི་སྙིང་ཁར་ཨོཾ་ཧ་དཀར་པོ། མགོ་བོར་ན་མ་ཧི་སེར་པོ། སྤྱི་གཙུག་ཏུ་སྭཱ་ཧཱ་ཧུ་དམར་པོ། ཕྲག་པ་གཉིས་སུ་བཽཥྚ་ཧེ་ནག་པོ། མིག་གཉིས་སུ་ཧཱུྂ་ཧོཿདམར་སེར། ཡན་ལག་ཐམས་ཅད་ལ་ཕཊ྄་ཧཾ་ལྗང་གུ། ཡུམ་གྱི་ལྟེ་བར་ཨོཾ་བཾ་དམར་པོ། སྙིང་ཁར་ཧཾ་ཡོཾ་སྔོན་པོ། ཁར་ཧྲཱིཾ་མོཾ་དཀར་མོ། མགོ་བོར་ཧྲིཾ་ཧྲཱིཾ་སེར་མོ། སྤྱི་གཙུག་ཏུ་ཧུཾ་ཧཾཱུ་ལྗང་གུ། ཡན་ལག་ཐམས་ཅད་ལ་ཕཊ྄་ཕཊ྄་དུད་ཁ་རྣམས་ཀྱིས་མཚན་པར་གྱུར་ཅེས་སྒོམ། སླར་འབར་བའི་རྒྱས། ཕེ་ཾཞེས་པའི་སྒྲ་དང་སྙིང་ཁའི་ཧཱུྂ་གི་འོད་ཀྱིས་ཕྱོགས་བཅུའི་དཔའ་བོ་དང་རྣལ་འབྱོར་མ་ཐམས་ཅད་དང་དབང་གི་ལྷ་རྣམས་སྤྱན་དྲངས། ཨོཾ་ཤྲཱི་ཧེ་རུ་ཀ་ཨརྒྷཾ་པྲ་ཏཱིཙྪ་སྭཱ་ཧཱ། པཱ་དྱཾ། ཨཉྩ་མཱ་ཎཾ། པྲོཀྵ་ཎཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད་སྦྱར་བས་མཆོད། ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། ཞེས་པད་སྐོར་དང་འཁྱུད་ཚུལ་བྱ། སླར་ཡང་། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་དབང་གི་ལྷ་ལ་གསོལ་བ་བཏབ་པས། དེ་རྣམས་ཀྱིས་བུམ་པ་བདུད་རྩིས་གང་བ་བསྣམས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བུམ་པའི་ཆུས་དབང་བསྐུར་སྐུ་གང་བདེ་བ་ཆེན་པོའི་རང་བཞིན་དུ་གྱུར། དབང་ལྷ་ཐམས་ཅད་ཀྱང་དབྱེར་མེད་དུ་ཐིམ་ཆུ་ལྷག་མ་གྱེན་དུ་འཁྱིལ་བ་ལས་གཙོ་བོ་ལ་མི་བསྐྱོད་པ། ཡུམ་ལ་རྣམ་སྣང་། རྣལ་འབྱོར་མ་བཞི་ལ་རིན་འབྱུང་གིས་དབུ་བརྒྱན་པར་བསམ། ཆུ་བཞི་ཉེར་སྤྱོད་རོལ་མོའི་མཆོད་པ་གོང་ལྟར། ཨོཾ་བཛྲ་ཝི་ནེ་ཧུཾ་ཧཱུྂ་ཕཊ། ཝཾ་ཤེ། མྲྀ་ཏཾ་གེ། མུ་རཉྫེ། ཧ་སྱེ། ལཱ་སྱེ། གཱིརྟི། ནཱིརྟི། པུཥྤེ༑ དྷཱུ་པེ། དཱི་པེ། གནྡྷེ། ཨོཾ་རཱུ་པ་བཛྲ་ཧུཾ་ཧཱུྂ་ཕཊ྄། ར་ས། སྤརྴེ། དྷརྨ་དྷཱ་ཏུ། སྦྱར་བས་མཆོད། ནང་མཆོད་གཡོན་པའི་མཐེབ་སྲིན་སྦྱར་བས་ཐིགས་གཏོར་གྱིས་མཆོད་ཅིང་། སྙིང་ག་ནས་རྣལ་འབྱོར་མ་བཞི་སྤྲོས་ཏེ་ཤ་ལྔ་དང་བདུད་རྩི་ལྔས་མཆོད་པར་གྱུར་ཅེས་དང་། རྒྱས་པར་ན་འདིར་བརྒྱུད་པའི་བླ་མ་རྣམས་ཀྱི་མཚན་མཐར་ཡི་གེ་གསུམ་བཏགས་པས་དབུལ། བསྡུས་པར་ན་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྂ། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྂ་ཕཊ྄་ཌཱ་ཀི་ནཱི་ཛཱ་ལ་སམྦ་རཾ་ཨོཾ་ཨཱཿཧཱུྂ། ཨོཾ་བཛྲ་བཻ་རོ་ཙ་ནཱི་ཡེ་ཨོཾ་ཨཱཿཧཱུྂ། ཨོཾ་ཌཱ་ཀི་ནཱི་ཡེ་ཨོཾ་ཨཱཿཧཱུྂ། ཨོཾ་ལཱ་མེ་ཨོཾ་ཨཱཿཧཱུྂ། ཨོཾ་ཁཎྜ་རོ་ཧེ་ཨོཾ་ཨཱཿཧཱུྂ། ཨོཾ་རཱུ་པི་ནཱི་ཡེ་ཨོཾ་ཨཱཿཧཱུྂ། གཞན་ཡང་ཡི་དམ་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྂ། གནས་གསུམ་དཔའ་བོ་མཁའ་འགྲོོ་རྣམས་ཀྱི་ཞལ་དུ་ཨོཾ་ཨཱཿཧཱུྂ། ཆོས་སྐྱོང་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྂ། ཕྱོགས་སྐྱོང་ཞིང་སྐྱོང་ལ་སོགས་པ་དཀར་ཕྱོགས་སྐྱོང་བ་རྣམས་ཀྱི་ཞལ་དུ་ཨོཾ་ཨཱཿཧཱུྂ། རིགས་དྲུག་གི་སྲིད་པ་གསུམ་གྱིས་བསྡུས་པའི་སེམས་ཅན་ཐམས་ཅད་ལ་བསྔོའོ། ཨོཾ་ཨཱཿཧཾཱུ་ཐམས་ཅད་ཀྱང་ཟག་མེད་ཀྱི་བདེ་བས་ཚིམས་ནས་མྱུར་དུ་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག །ཨོཾ་བཛྲ་ཨ་མྲྀ་ཏ་སྭཱ་ད་ན་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བདུད་རྩི་མྱང་། སླར་ཡབ་ཡུམ་སྙོམས་པར་ཞུགས་ཏེ་བདེ་བ་ཆེན་པོ་བསྐྱེད་པས་ལྷ་ཐམས་ཅད་ཀྱིས་ཀྱང་བདེ་བ་ཆེན་པོ་ཉམས་སུ་མྱོང་བར་གྱུར། ཨོཾ་ཤྲཱི་མ་ཧཱ་སུ་ཁ་ཧེ་ཧེ་རུ་རུུ་ཀཾ་ཧུཾ་ཧཱུྂ་ཕཊ྄་སྭཱ་ཧཱ། ཞེས་འཁྱུད་ཚུལ་བྱ། ལྷ་སོ་སོའི་སྐུ་ལ་དམིགས་ནས་ཡབ་ཡུམ་གྱི་སྙིང་པོ་ཉེ་སྙིང་དང་མཁའ་འགྲོ་མ་བཞིའི་སྔགས་ལན་རེ་བརྗོད། བསྟོད་པ་ནི། ཨོཾོ་ན་མོ་བྷ་ག་ཝ་ཏེ་ཝཱི་རེ་ཤཱ་ཡ་ཧུཾ་ཧཱུྂ་ཕཊ྄། དེ་བཞིན་དུ། ཨོཾ་དང་ཧུཾ་ཧཱུྂ་ཕཊ྄་ཐོག་མཐར་སྦྱར་བས། མ་ཧཱ་ཀལྤཱགྣི་སཾ་ནི་བྷ་ཡ། ཛཱ་ཊ་མ་ཀུ་ཊོཏྐ་ཊཱ་ཡ། ་དཾ་ཥྚྭཱ་ཀ་ར་ལོ་གྲ་བྷི་ཥ་ཎ་མུ་ཁཱ་ཡ། ས་ཧ་སྲ་བྷུ་ཛ་བྷཱ་སུ་རཱ་ཡ། པ་ར་ཤུ་པཱ་ཤོདྱཱ་ཏ་ཤཱུ་ལ་ཁ་ཊྭཱཾ་ག་དྷཱ་རི་ཎེ། བྱཱ་གྷྲཱ་ཛི་ནཱཾ་ཝ་ར་དྷ་རཱ་ཡ། མ་ཧཱ་དྷཱུ་མྲཱནྡྷ་ཀཱ་ར་ཝ་པུ་ཥཱ་ཡ། ན་མོ་བྷ་ག་ཝ་ཏཱི་བཛྲ་ཝཱ་རཱ་ཧཱི་བཾ། ན་མོ་ཨཱརྻ་ཨ་པ་རཱ་ཛི་ཏེ་ཏྲཻ་ལོཀྱ་མཱ་ཏེ་མ་ཧཱ་བཱིདྱེ་ཤྭ་རི། ན་མཿསརྦ་བྷཱུ་ཏ་བྷ་ཡཱ་ཝ་ཧེ་མ་ཧཱ་བཛྲེ། ན་མོ་བཛྲ་ཨཱ་ས་ནེ་ཨ་ཛི་ཏེ་ཨ་པ་རཱ་ཛི་ཏེ་ཝ་ཤྱཾ་ཀ་རི་ནི་ཏྲ་བྷྲཱ་མ་ཎི། ན་མཿཤོ་ཥ་ཎི་རོ་ཥ་ཎི་ཀྲོ་དྷ་ནི་ཀ་རཱ་ལི་ནི། ན་མཿཏྲཱ་ས་ནི་མཱ་ར་ཎི་པྲ་བྷེ་ད་ནི་ཨ་པ་རཱ་ཛ་ཡེ། ན་མོ་བི་ཛ་ཡེ་ཛམྦྷ་ནི་སྟྭམྦྷ་ནི་མོ་ཧ་ནི། ན་མོ་བཛྲ་ཝཱ་རཱ་ཧཱི་མ་ཧཱ་ཡོ་གི་ནཱི་ཀཱ་མེ་ཤྭ་རི་ཁ་་གེ། །ཞེས་བརྗོད། གཉིས་པ་ནི། གཞུང་ལས། བརྟནྃ་གནྃས་ཞེས་པས་རང་ཉིད་ལྷ་མིན་པ་ལ་བསྒྱུར་ནས་སྒོམ་པ་མ་ཡིན་པར་གདོད་ནས་རང་ཉིད་ལྷར་ཡོངས་སུ་གྲུབ་པ་སངས་རྒྱས་ཀྱི་ངོ་བོར་བཞུགས་པ་ལ་གསལ་བཏབ་པ་ཙམ་ཡིན་པའི་ཕྱིར་རྣམ་པ་ཀུན་ཏུ་ང་རྒྱལ་བརྟན་ཅིང་ཚུལ་དེ་ལྟ་བུར་གནས་པ་དགོས་ཏེ། རང་རིག་ཡེ་གདོད་མ་ནས་དཔལ་འཁོར་ལོ་སྡོམ་པ་མ་བསྐྱེད་གསལ་རྫོགས་སུ་ཡོད་པའི་ཕྱིར་སེམས་ཅན་ཐམས་ཅད་ཀྱིས་དེ་ལྟར་མ་རྟོགས་པས་འཁོར་བར་འཁྱམས་པ་ཡིན་ནོ། །དེ་བས་ན་དཔལ་ཧེ་རུ་ཀ་ངའོ། །ཨོཾ་ཤྲཱི་ཧེ་རུ་ཀ་ཌཱ་ཀི་ནཱི་ཛཱ་ལ་སམྦ་རཾ་ཨཱཏྨ་ཀོ྅ཧཾ། ཞེས་སྔགས་དོན་དྲན་བཞིན་པས་ང་རྒྱལ་བརྟན་ཅིང་དུས་ཀུན་ཏུ་ལྷའི་ཏིང་ངེ་འཛིན་ལ་གནས་པར་བྱའོ། །གསུམ་པ་ནི། གཞུང་ལས། གསྃལ་ཞིངྃ་ཞེས་སྨོས་པས་དེ་ལྟར་གདོད་མ་ནས་ཡིན་ཡིན་པོར་ང་རྒྱལ་ཙམ་མ་གཏོགས་གསལ་མ་བཏབ་ན་ལྷའི་སྐུ་ཞལ་ཕྱག་དང་བཅས་པ་གསལ་སྣང་ཐོན་པ་མི་འབྱུང་བས་དང་པོར་གསལ་སྣང་ཐོན་པ་བསྐྱེད་རིམ་ལ་བརྟན་པ་ཐོབ་པ་ཞིག་ཤིན་ཏུ་གལ་ཆེ་བས་དེས་ན་སྔར་བཤད་པ་ལྟར་ལྷའི་སྐུ་ཡབ་ཡུམ་གཙོ་འཁོར་ཐམས་ཅད་ཀྱི་རྒྱན་ཕྲ་མོ་ཡན་ཆད་ཀྱང་ནག་ནོག་མེད་པར་ཤིན་ཏུ་གསལ་བ་ཞིག་དགོས་པས་རབ་སྐད་ཅིག་དྲན་རྫོགས་ལྟ་བུ་གསལ་བཏབ། དེ་ལྟར་མ་བྱུང་ཡང་གཙོ་བོའི་དབུའམ་ཞབས་ནས་རིམ་གྱིས་གསལ་སྣང་ངེས་པ་བརྟན་པོ་ཐོན་པ་ཞིག་གཙོ་འཁོར་ཐམས་ཅད་ལ་གལ་ཆེ་ཞིང་ཡིན་རློམ་དང་བྱས་བློ་ཙམ་ལ་ཡིད་བརྟན་མེད་དོ། །བཞི་པ་ནི། གཞུང་ལས། དགྃ །ཅེས་པས་དེ་ལྟ་བུའི་ལྷ་སྐུ་ལ་ང་རྒྱལ་བརྟན་ཅིང་དུས་ཀུན་ཏུ་ཚུལ་དེ་ལ་གནས་པ་དང་གསལ་སྣང་ཐོན་ཡང་དོན་དམ་པར་མེ་ལོང་གི་གཟུགས་བརྙན་ལྟར་སྣང་སྟོང་གསལ་སྟོང་སྒྱུ་མ་ལྟ་བུ་དང་། ཞལ་ཕྱག་རྒྱན་ལ་སོགས་པ་ཡང་ཆོས་དང་ཆོས་ཉིད་རྣམ་པར་དག་པའི་དོན་དྲན་པ་ཞིག་མ་བྱུང་ན་འགལ་ཚབས་ཅན་དུ་འགྱུར་བའི་ཕྱིར་རྣམ་པར་དག་པ་དྲན་པ་ནི། ལུས་རྗེས་སུ་དྲན་པ་ཉེ་བར་བཞག་པ་ནི་མཁའ་འགྲོ་མ། ཚོར་བ་རྗེས་སུ་དྲན་པ་ཉེ་བར་བཞག་པ་ནི་ལཱ་མ། ཆོས་རྗེས་སུ་དྲན་པ་ཉེ་བར་བཞག་པ་ནི་དུམ་སྐྱེས་མ། སེམས་རྗེས་སུ་དྲན་པ་ཉེ་བར་བཞག་པ་ནི་གཟུགས་ཅན་མའོ། །ཡང་དག་པའི་ཏིང་ངེ་འཛིན་དཔལ་ཧེ་རུ་ཀ་རྡོ་རྗེའོ། །ཞེས་ལྷའི་དག་པ་དང་། དཔའ་བོ་རྩ་བའི་སྔགས་སོགས་གང་། །ཚངས་པའི་སྐུད་པ་སོགས་སུ་བཏགས། །དཔའ་བོ་ཉི་ཤུ་རྩ་བཞི་ཡི། །ལུས་ཀྱི་ཁམས་ལ་བརྟག་པའོ༑ ༑དཔའ་བོ་གོ་ཆ་དྲུག་པ་ཡི། །ཕྱག་རྒྱ་འདིས་ནི་ལུས་མཛེས་སོ། །རྡོ་རྗེ་ཕག་མོའི་སྔགས་གང་ཡིན། །མགྲིན་པར་མགུར་ཆུས་བརྒྱན་པའོ། །ལྷ་ཡི་སྙིང་པོའི་སྔགས་ཀྱི་ནི། །ཕྲེང་བ་བརྒྱ་ཡི་ཕྱེད་ཀྱིས་བརྒྱན། །ཡི་གེ་བདུན་པའི་གསང་སྔགས་ཀྱི། །གདུབ་སྐོར་གྱིས་ནི་རྣ་བ་བརྒྱན། །སངས་རྒྱས་ཀུན་གྱི་མཁའ་འགྲོ་མས། །པགས་པའི་གོས་མཆོག་འཛིན་པའོ། །རྣལ་འབྱོར་མ་དྲུག་གསང་སྔགས་ཀྱི། །སྐ་རག་བྱས་པས་བརྒྱན་པའོ། །འཁོར་ལོ་ཀུན་གྱི་རྣལ་འབྱོར་མའི། །སྔགས་ནི་བཏུང་བའི་ཐོད་པའོ། །རྣམ་སྣང་མཛད་ཅེས་སྔགས་གང་ཡིན། །ཐོད་པས་དབུ་ལ་བརྒྱན་པའོ། །ཁ་ཊྭཱཾ་ག་ནི་ལྷ་ཡི་སྐུ། །ཤེས་རབ་ཌཱ་མ་རུ་ཡི་སྒྲ། །ཉིན་མོ་བཅོམ་ལྡན་འདས་དཔའ་བོ། །རྣལ་འབྱོར་མ་ནི་མཚན་མོར་བརྗོད། །མྱ་ངན་འདས་བྱུང་དཔའ་བོ་ནི། ། དྲུག་པ་སེམས་ཀྱི་སྤྲུལ་པ་སྟེ། །དག་པའི་ཆོས་ཀྱི་སྤྲུལ་པ་སྟེ། །ཕག་མོའི་གཟུགས་སུ་སྟོན་པའོ། །ཤྲཱི་ནི་གཉིས་མེད་ཡེ་ཤེས་ཏེ། །ཧེ་ནི་རྒྱུ་སོགས་སྟོང་པ་ཉིད༑ ༑རུ་ནི་བཀོད་པ་དང་བྲལ་བ། །ཀ་ནི་གང་དུའང་མི་གནས་པའོ། །ཞེས་རྒྱན་དང་རྩ་ཁམས་ཉིན་མཚན་སོགས་ཀྱི་དག་པ་དྲན་པར་བྱའོ། །དེ་ལྟར་ཆོས་བཞི་དང་ལྡན་པའི་ལྷ་དེ་ལྟ་བུ་ཡང་འཆལ་བར་མི་བསྒྲུབ་ཏེ། གཞུང་ལས། གསངྃ་དངྃ་ཞེས་པས་དཀྱིལ་འཁོར་མ་མཐོང་བ་དང་མ་དད་པ་སོགས་ལ་དཀྱིལ་འཁོར་ལྷ་དང་སྒྲུབ་རྫས་ལ་སོགས་པ་སྦ་ཞིང་གསང་བར་བྱའི། དེ་ལྟར་མ་བྱས་ན་ལྷ་མི་འགྲུབ་ཅིང་གསང་སྒྲོག་གི་ལྟུང་བ་ཡང་འབྱུང་སྟེ། རྡོར་ཕྲེང་ལས། སྣོད་དང་ཅང་ཏེའུ་གྲི་གུག་དང་། །གླེགས་བམ་དང་ནི་བགྲང་ཕྲེང་དང་། །རྣལ་འབྱོར་སྤྱོད་སོགས་བྱ་བ་དང་། །མན་ངག་རྣམས་ནི་བསྟན་མི་བྱ། །རས་བྲིས་ལ་སོགས་མི་བསྟན་ཅིང་། །གང་གི་དམ་ཚིག་ལྷན་ཅིག་ཏུ། །ཇི་ལྟར་སྤྱོད་ལ་བྱ་བ་མིན། །ཞེས་སོགས་གསུངས་སོ། །དེ་ནས་རགས་པའི་རྫོགས་རིམ་བསྒོམ་པ་ནི། རང་ཧེ་རུ་ཀར་གསལ་བའི་སྐུའི་ནང་དུ་རྩ་གསུམ་འཁོར་ལོ་བཞི་གསལ་བའི་སྤྱི་བོར་ཧཾ་དཀར་པོ། མགྲིན་པར་ཨོཾ་དཀར་པོ། སྙིང་ཁར་ཧཱུྂ་སྔོན་པོ། ལྟེ་བར་ཨཱཿ་དམར་པོ་བསམ་ཞིང་ཨཱཿལས་ཡེ་ཤེས་ཀྱི་མེ་རིམ་གྱིས་འབར་བའི་འཁོར་ལོ་གསུམ་གྱི་ཡི་གེ་བསྲེགས་ཤིང་ཧཾ་ལས་བྱང་སེམས་རིམ་གྱིས་བབ་པས་ཡི་གེ་རྣམས་སླར་གསོས་ཏེ་བདེ་དྲོད་འབར་བར་བསམ་ཞིང་རླུང་བུམ་པ་ཅན་ཁ་སྦྱོར་དུ་བསྒོམ་ལ་དུ་བ་ལ་སོགས་པའི་རྟགས་བཅུ་མངོན་དུ་བྱའོ། །དེ་དག་གིས་སྐྱོ་ན། གཞུང་ལས། ཐུགྃས་བསྐུལྃ་སྔགྃས་ཀྱིསྃ་ཞེས་པས༑ ལྷ་རྣམས་ཀྱི་ཐུགས་བསྐུལ་བར་བྱེད་པ་ནི་རྡོ་རྗེའི་བཟླས་པ་སྟེ། ངེས་བརྗོད་བླ་མ་ལས། བགྲང་དུ་མེད་པའི་བཟླས་པ་ནི། །རྡོ་རྗེའི་བཟླས་པ་ཡིན་པར་བཤད། །ཅེས་པས་བཤད་མ་ཐག་པའི་རྫོགས་རིམ་གྱི་ངང་ནས་རླུང་འཇུག་གནས་འགྲོ་གསུམ་ཡི་གེ་གསུམ་གྱི་ཚུལ་གྱིས་ངག་ནས་བརྗོད་པ་མིན་ཞིང་། ཡིད་ཀྱིས་བགྲང་བ་ཡང་མ་ཡིན་པར་ཚུལ་དེ་ལྟ་བུར་བཟླའོ། །ཡང་སྔགས་བཟླ་བ་ནི། རང་གི་ཐུགས་ཀའི་ཧཱུྂ་ལས་སྔགས་ཕྲེང་ཐོན་རྡོ་རྗེ་ནས་བབ་ཡུམ་གྱི་པདྨར་ཞུགས་པ་ཡུམ་གྱི་ཞལ་ནས་ཐོན། རང་གི་ཞལ་དུ་ཞུགས་པ་ས་བོན་ལ་ཐིམ་ཞིང་། ཡང་དེ་ལྟར་འཁོར་བར་གྱུར་པ་ལ་ཤེས་པ་གཏད་ནས། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྂ་ཕཊ྄་ཌཱ་ཀི་ནཱི་ཛཱ་ལ་སམྦ་རཾ་སྭཱ་ཧཱ། ཞེས་པས་ཡབ་ཀྱི་སྙིང་པོ་དང་། ཨོཾ་ཧྲཱིཿ་ཧ་ཧ་ཧུཾ་ཧཾཱུ་ཕཊ྄། ཅེས་ཉེ་སྙིང་། ཨོཾ་བཛྲ་བཻ་རོ་ཙ་ནཱི་ཡེ་ཧུཾ་ཧཱུྂ་ཕཊ྄། ཅེས་ཡུམ་གྱི་སྙིང་པོ། ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧུཾ་ཧཾཱུ་ཕཊ྄། ཉེ་སྙིང་ངོ་། འཁོར་གྱི་སྔགས་བཟླ་བའི་ཚེ་འཁོར་སོ་སོའི་ཐུགས་ཀའི་ཧཱུྂ་གི་མཐར་བཟླ་བྱའི་སྔགས་ཀྱིས་བསྐོར་བའི་ཧཱུྂ་ལས་ལྷ་ཚོགས་སྤྲོས་འགྲོ་བའི་དོན་བྱས་སླར་ཧཱུྂ་ལ་ཐིམ་པར་གྱུར་པར་བསམ་ཞིང་། ཨོཾ་ཌཱ་ཀི་ནཱི་ཡེ་ཧུཾ་ཧཱུྂ་ཕཊ྄། ཨོཾ་ལཱ་མེ་ཧུཾ་ཧཱུྂ་ཕཊ྄། ཨོཾ་ཁཎྜ་རོ་ཧེ་ཧུཾ་ཧཱུྂ་ཕཊ྄། ཨོཾ་རཱུ་པི་ཎཱི་ཡེ་ཧུཾ་ཧཱུྂ་ཕཊ྄། ཅེས་བཟླས་སོ། །སྔགས་ཡིད་བཟླས་དང་ངག་ནས་དྲག་ཏུ་བཟླ་བ་ཡང་བྱ་སྟེ་ཐམས་ཅད་དུ་ལྷ་རྣམས་ཞལ་ནས་ཀྱང་སྔགས་བརྗོད་བཞིན་པར་བསམ་མོ། །ཐུན་མཐར་རང་གི་ཐུགས་ཀའི་ཧཱུྂ་གི་འོད་ཀྱིས་སྲུང་འཁོར་དུར་ཁྲོད་དང་བཅས་པ་གཞལ་ཡས་ཁང་ལ་བསྡུ། དེ་རྣལ་འབྱོར་མ་བཞི་ལ་ཐིམ། དེ་ཡུམ་ལ། ཡུམ་ཡབ་ལ། ཡབ་ཐུགས་ཀའི་ཧཱུྂ་ལ། ཧཱུྂ་ཡང་ཞབས་ཀྱུ་ཁོག་པ་མགོ་བོ་ཟླ་ཚེས་ཐིག་ལེ་ནཱ་དའི་བར་དུ་བསྡུས། ནཱ་ད་ཡང་མི་དམིགས་པར་འོད་གསལ་སྟོང་པ་ཉིད་དུ་གྱུར་ཅེས་དར་ཅིག་མཉམ་པར་བཞག །སླར་ཡང་རང་ཉིད་སྒྱུ་མ་ལྟ་བུའི་ཧེ་རུ་ཀ་ཡབ་ཡུམ་ལྷན་སྐྱེས་སུ་གསལ་བའི་གནས་གསུམ་དུ་ཨོཾ་ཨཱཿཧཱུྂ་གིས་མཚན་པར་གྱུར་པར་མོས་ལ་ཐུན་ལས་ལྡང་ངོ་། །དེ་ལྟར་བསྐྱེད་རྫོགས་ནི་བཀའ་བརྒྱུད་གོང་མའི་ཐུགས་དམ་གྱི་རིམ་པ་ལྟར་བསྡུས་ནས་བཀོད་པ་ཡིན་ལ། རྒྱས་པར་བྱ་འདོད་ན། འཁོར་ལོ་སྡོམ་པའི་སྒྲུབ་ཐབས་ཀྱི་ཁྲིགས་རིམ་ལྟར་སྔོན་གཏོར་ནས་བཟུང་ལྡང་བའི་རྣལ་འབྱོར་གྱི་བར་ཡན་ལག་ཚང་བར་བྱས་ན་ཕུན་སུམ་ཚོགས་པར་འགྱུར་རོ། །ཚུལ་དེ་ལྟ་བུ་ཡང་གཞུང་ལས། དེྃ་ཉིྃད་འགྲུབ།ྃ །ཅེས་པས་སྐུ་དེ་ཉིད་ལྷའི་རྣལ་འབྱོར་མཚན་ཉིད་བཞི་དང་ལྡན་པ། གསུང་དེ་ཉིད་རྡོར་བཟླས་དང་། སྔགས་བཟླ་བའི་ཚེ་ལོང་གཏམ་གྱིས་བར་མ་ཆོད་པ། ཐུགས་དེ་ཉིད་འཁྲུལ་རྟོག་གི་དབང་དུ་མི་གཏོང་བར་ཏིང་ངེ་འཛིན་ལས་མ་ཡེང་བར་དེ་ཉིད་གསུམ་དང་ལྡན་པས་ལྷ་འགྲུབ་པ་ནི། འཇམ་དཔལ་རྩ་རྒྱུད་ལས། ཡིད་ནི་གཡོ་མེད་བྱས་ནས་ཀྱང་། །དེ་ནས་སྔགས་ནི་བཟླ་བར་བྱ། །ཞེས་སོ། །གལ་ཏེ་གསང་སྔགས་ཀྱི་ཆོས་མེད་ན་ཐབས་གཞན་གྱིས་འཚང་མི་རྒྱ་བ་ནི་གཞུང་ལས། དེྃ་མེདྃ་དངོྃས་མིྃན་ཞེས་པས་ཐབས་ཕ་རོལ་ཏུ་ཕྱིན་པ་དྲུག་བསྐལ་པ་མང་པོར་སྤྱད་ཀྱང་། ཕུང་ཁམས་སྐྱེ་མཆེད་ཐ་མལ་དུ་འཛིན་པའི་རྟོག་པ་དང་བྲལ་བའི་ཤེས་རབ་མེད་ན་འཚང་རྒྱ་བ་མི་སྲིད་དེ། ཐམས་ཅད་གསང་བའི་རྒྱུད་ལས། འབྲས་བུས་རྒྱུ་ལ་རྒྱས་གདབ་ཅིང་། །རྒྱུས་ཀྱང་འབྲས་བུར་རྒྱས་གདབ་པར། །སྒོམ་ཞིང་གཞན་ནས་དངོས་གྲུབ་ནི། །བསྐལ་པ་བྱེ་བར་འབྱུང་མི་འགྱུར། །ཞེས་སོ། །དེ་བས་ན་གཞུང་ལས། དེྃ་ལསྃ་དེྃ་འབྲེལྃ་ཐོབྃ། །ཅེས་པས་བྱང་ཆུབ་ཀྱི་སེམས་ལས་བྱུང་བའི་ལྷའི་དཀྱིལ་འཁོར་བསྒོམས་པས་འབྲས་བུ་ཡང་དེ་ཉིད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ལ་སོགས་པ་ཇི་ལྟར་བསྟན་པ་བཞིན་དུ་འགྲུབ་སྟེ། རྡོར་ཕྲེང་ལས༑ གསང་སྔགས་ལྷ་ཡི་ཚུལ་གྱིས་ནི། །དངོས་གྲུབ་ཐམས་ཅད་བསྒྲུབས་པས་འགྲུབ། །ཆོས་ཀྱི་སྐུ་ལ་རབ་གནས་ཏེ། །སྤྲུལ་སྐུས་ཕྱོགས་བཅུའི་འགྲོ་དོན་བྱེད། །དེ་ལྟར་ཕྱི་རབས་རྣལ་འབྱོར་པས། །ཚུལ་འདི་ཉིད་ཀྱིས་འགྲུབ་པར་འགྱུར། །ཞེས་སོ།། ༈ །སྤྱི་དོན་གསུམ་པ་ལྷ་ཡི་བསྐྱེད་རིམ་དང་ལྡན་པའི་ངང་ནས་ཡོན་ཏན་ཐམས་ཅད་ཀྱི་འབྱུང་གནས་བླ་མ་དམ་པ་བསྒོམ་དགོས་ཏེ། གཞུང་ལས། དངོྃས་གྲུབྃ་རྩྃ་བྃ་དབྃང་གིྃ་རྒྱལྃ་པོྃ་སྟེྃ། །ཞེས་པས་དངོས་གྲུབ་ཐམས་ཅད་ཀྱི་རྩ་བ་དགོས་འདོད་ཐམས་ཅད་འབྱུང་བ་ནོར་བུ་དབང་གི་རྒྱལ་པོ་ལྟ་བུའི་བླ་མ་དམ་པ་བསྒོམ་པ་ཤིན་ཏུ་གལ་ཆེ་སྟེ། མཁའ་འགྲོ་མ་ཀུན་སྤྱོད་ལས། གང་གི་དྲིན་གྱིས་བདེ་ཆེན་ཉིད། །སྐད་ཅིག་ཉིད་ལ་འཆར་བ་གང་། །བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པད་ལ་འདུད༑ ༑ཅེས་པས་བདེ་བ་ཆེན་པོའི་རང་བཞིན་གྱིས་འོད་གསལ་སྟོང་པ་ཉིད་དོན་དམ་པའི་བདེན་པ་དེ་ཁྱོད་ཀྱི་རྒྱུད་ལ་རྟོགས་པར་བྱེད་པ་ནི་བླ་མའི་དྲིན་ལ་རག་ལས་པ་ཡིན་ནོ། །དེ་ལྟ་བུའི་ཡོན་ཏན་ཐམས་ཅད་ཀྱི་འབྱུང་གནས་བླ་མ་ཡིན་ན་བསྒྲུབ་ཚུལ་ཇི་ལྟ་བུ་ཞེ་ན། གཞུང་ལས། སངྃས་རྒྱསྃ་ཉིདྃ་མཐོྃང་ཞེས་པས། བླ་མ་དེ་སོ་སྐྱེར་མཐོང་ན་དངོས་སྒྲུབ་ཅི་ཡང་མི་འཐོབ། བླ་མ་བྱང་ཆུབ་སེམས་དཔར་མཐོང་ན་དངོས་གྲུབ་ཕྲ་མོ་འཐོབ། བླ་མ་ལ་སངས་རྒྱས་དངོས་སུ་མཐོང་ན་མཆོག་གི་དངོས་གྲུབ་འཐོབ་པས་དེས་ན་བླ་མ་ལ་སངས་རྒྱས་དངོས་སུ་འདུ་ཤེས་དགོས་ལ། ཚུལ་དེ་ལྟ་བུ་ཡང་འདུ་ཤེས་གསུམ་ལྡན་དུ་དགོས་པ་ནི། གཞུང་ལས། སྐུྃ་གསུྃམ་རྒྱལྃ་བའིྃ་གཏེྃར། །ཞེས་པས། བླ་མ་ལ་སངས་རྒྱས་ཆོས་ཀྱི་སྐུར་འདུ་ཤེས་ན་རང་ཉིད་ལ་རྟོགས་པ་མཐར་ཐུག་པ་སྐྱེ། བླ་མ་ལ་ལོངས་སྐུར་འདུ་ཤེས་ན་འདོད་པའི་དོན་འགྲུབ། བླ་མ་ལ་སྤྲུལ་སྐུར་འདུ་ཤེས་ན་འགྲོ་ཕན་རྒྱ་ཆེན་པོ་འབྱུང་། བླ་མ་ལ་དུས་གསུམ་གྱི་སངས་རྒྱས་ཐམས་ཅད་གཅིག་ཏུ་འདུས་པའི་ངོ་བོར་འདུ་ཤེས་ན་ཡོན་ཏན་དཔག་ཏུ་མེད་པ་འབྱུང་སྟེ། གསང་འདུས་ལས། སྐུ་གསུང་ཐུགས་གསང་བའི་སྐུ་དང་གསུང་དང་ཐུགས་ཀྱི་དངོས་གྲུབ་ནི་སློབ་དཔོན་གྱི་ལུས་དང་ངག་དང་སེམས་རྡོ་རྗེ་ལ་གནས་སོ། །ཞེས་སོ། །དེས་ན་གཞུང་ལས། རབྃ་གུསྃ་ཞེས་པས། མོས་གུས་ཀྱི་གཙོ་བོ་བླ་མ་ལ་དུས་གསུམ་སངས་རྒྱས་ཐམས་ཅད་འདུས་པའི་ངོ་བོར་ཞེ་ཐག་པ་སྙིང་ཁུང་རུས་པའི་གཏིང་ནས་འདུ་ཤེས་བསྐྱེད་ཅིང་གདུང་ཤུགས་རྒྱུན་ཆད་མེད་པར་གསོལ་བ་འདེབས་དགོས་པའི་ཚུལ་ཡང་གཞུང་ལས། དབྱེརྃ་མེདྃ་ཅེས་པས། ཞིང་བླ་མ་དུས་གསུམ་སངས་རྒྱས་ཐམས་ཅད་གཅིག་ཏུ་བསྡུས་པའི་བདག་ཉིད་དུ་བསམ་ལ། བསམ་པ་རང་བྱུང་ལྷན་སྐྱེས་ཀྱི་ཡེ་ཤེས་སྨྲ་བསམ་བརྗོད་མེད་ཡུལ་ལས་འདས་པ་དེ་སེམས་ཅན་ཐམས་ཅད་ཀྱི་དོན་དུ་རྟོགས་པར་འདོད་པས། དངོས་པོ་རང་གི་ལུས་ལོངས་སྤྱོད་དགེ་རྩ་ཐམས་ཅད་ཀྱང་སེམས་ཅན་གྱི་དོན་དུ་བླ་མ་ལ་དབུལ་ཞིང་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་སྟེ། དེ་ལྟར་ཞིང་དང་བསམ་པ་དངོས་པོ་གསུམ་རྣམ་པར་དག་པའི་སྒོ་ནས་བླ་མ་སྒྲུབ་པའོ། །དེ་ལ་ཡང་བསྒྲུབ་ཚུལ་ནི་གསུམ། སྤྲུལ་པའི་སྐུ། ལོངས་སྤྱོད་རྫོགས་པའི་སྐུ། ཆོས་ཀྱི་སྐུ་གསུམ་མོ། །དང་པོ་ནི། རང་ཉིད་སྔར་བཤད་པ་ལྟར་ཆོས་བཞི་ལྡན་གྱི་ཡི་དམ་དུ་གསལ་བའི་སྤྱི་བོར་གྱད་དང་སེང་གེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་ཡངས་ཤིང་རྒྱ་ཆེ་བའི་སྟེང་དུ་པཾ་ལས་པདྨ་དང་། ཨ་ལས་ཟླ་བ། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ངོ་བོ་རྩ་བའི་བླ་མ་ལ་རྣམ་པ་རྫོགས་པའི་སངས་རྒྱས་སྟོན་པ་མཆོག་གི་སྤྲུལ་པའི་སྐུ་གསེར་བཙོ་མའི་མདོག་ལྟ་བུ་ཕྱག་གཡས་ས་གནོན་དང་གཡོན་མཉམ་བཞག་ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། དབུའི་གཙུག་ཏོར་འོད་འབར་ཞིང་དབུ་སྐྲ་བུང་བ་ལྟར་གནག་པ་སོ་སོར་གཡས་སུ་འཁྱིལ་བ་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་རྣམ་པར་སྤྲས་པ། སྐུ་ལ་དར་དམར་གྱི་ཤམ་ཐབས་དང་། དར་ངུར་སྨྲིག་གི་སྣམ་སྦྱར་གསེར་གྱི་པ་ཏྲས་སྤྲས་པ་མནབས་ཤིང་། ཞལ་འཛུམ་དགྱེས་པའི་ཉམས་དང་ལྡན་ཞིང་ཉི་མ་འབུམ་གྱི་གཟི་བརྗིད་དང་ལྡན་པ་ལ། རྒྱ་ཆེན་སྤྱོད་བརྒྱུད། ཟབ་མོ་ལྟ་བརྒྱུད། ཉམས་ལེན་བྱིན་རླབས་བརྒྱུད་པ་སྟེ། བཀའ་ཕྱག་ཆུ་བོ་གསུམ་འདྲེས་ཀྱི་བླ་མ་དམ་པ་རྣམས་ཀྱིས་བསྐོར་ནས་བཞུགས་པར་བསམ་ལ། ཡན་ལག་བདུན་པ་དང་མཎྜལ་ལ་སོགས་པ་རང་གི་ལུས་ལོངས་སྤྱོད་དགེ་བའི་རྩ་བ་དང་བཅས་པས་མཆོད་ལ། མོས་གུས་ཀྱི་གདུང་བ་དྲག་པོ་དང་བཅས་པས་རིགས་ཀུན་མ་སོགས་ཀྱི་གསོལ་འདེབས་ཚར་བདུན་ལས་མི་ཉུང་བ་ཁ་ཙམ་ཚིག་ཙམ་མ་ཡིན་པར་སྙིང་ཁོང་རུས་པའི་གཏིང་ནས་གདུང་བ་དྲག་པོ་བསྐྱེད་ལ་གསོལ་བ་གདབ། བླ་མ་བརྒྱུད་པ་རྣམས་འོད་ཕུང་གི་རྣམ་པར་གཙོ་བོ་ལ་ཐིམ་ཞིང་། གཙོ་བོའི་གནས་བཞི་ནས་འོད་ཟེར་དཀར་དམར་མཐིང་སེར་འཕྲོས་རང་གི་གནས་བཞིར་ཐིམ། གནས་སྐབས་བཞིའི་དྲི་མ་དག །དབང་བཞི་ཐོབ། སྐུ་བཞི་འགྲུབ་པའི་སྐལ་ལྡན་དུ་བྱས་པར་བསམ་ཞིང་། མཐར་གཙོ་བོ་ཡང་འོད་ཕུང་དུ་གྱུར་ནས་རང་གི་སྨིན་མཚམས་སུ་ཐིམ་པར་བསམ་པའི་ངང་ནས་དམིགས་མེད་ཀྱི་ངང་དུ་ངལ་གསོའོ། །དབང་བཞི་རྒྱས་པར་ལེན་ན། དཔལ་ལྡན་བླ་མ་མཚན་རྣམས་ཀུན་རང་བཞིན། སོགས་ཀྱིས་དབང་རེར་གསོལ་གདབ་རེ་བྱས་ན་ཤིན་ཏུ་ལེགས་སོ། །གཉིས་པ་བླ་མ་ལོངས་སྤྱོད་རྫོགས་པའི་སྐུར་བསྒྲུབ་པ་ནི། རང་ཡི་དམ་གོང་ལྟར་གསལ་བའི་སྙིང་ཁར་སྣ་ཚོགས་པདྨ་འདབ་མ་བརྒྱད་པ། ཁ་དོག་དྭངས་ཤིང་འོད་འཕྲོ་བའི་ལྟེ་བར་ཟླ་བ་དང་ཉི་མའི་གདན་ལ་ངོ་བོ་དྲིན་ཅན་རྩ་བའི་བླ་མ་ཉིད་རྣམ་པ་དྲུག་པ་རྡོ་རྗེ་འཆང་ཆེན་པོའི་སྐུ་ལ་ཞིང་ཁམས་ཐམས་ཅད་སྣང་ཞིང་ཞིང་ཁམས་ཐམས་ཅད་ལ་སྐུས་ཁྱབ་པ། འོད་དང་འོད་ཟེར་རབ་ཏུ་འབར་བ་སྐུ་མདོག་མཐིང་ནག་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་ཐུགས་ཀར་བསྣོལ་ཞིང་༑ ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ། དབུ་སྐྲ་ཐོར་ཚུགས་སུ་བཅིངས་ཤིང་རིན་པོ་ཆེ་འོད་འབར་བའི་ཕྱག་གདུབ་ཞབས་གདུབ་དབུ་རྒྱན་སྙན་རྒྱན་མགུལ་རྒྱན་དཔུང་རྒྱན་སེ་མོ་དོ་སྐ་རག་དོ་ཤལ་ལ་སོགས་པས་རབ་ཏུ་བརྗིད་པ། དར་སྣ་ཚོགས་ཀྱི་སྟོད་གཡོགས་དང་སྨད་གཡོགས་ཀྱིས་བཀླུབས་པ་ལོངས་སྤྱོད་རྫོགས་པ་ངེས་པ་ལྔ་དང་ལྡན་པ་སྐུ་སྣང་ལ་རང་བཞིན་མེད་པ་དེའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོས་མཚན་པ་དེ་ཉིད་ལ་བརྒྱུད་པའི་བླ་མ་རྣམས་ཁྲོམ་ཚོགས་པ་ལྟར་བསྐོར་ནས་བཞུགས་པ་རྣམས་ཀྱི་གནས་གསུམ་དུའང་ཡི་གེ་གསུམ་གསལ་བཏབ་ལ། རྡོ་རྗེ་འཆང་ནས་རྩ་བའི་བླ་མའི་བར་གྱི་མཚན་སོ་སོའི་ཐོག་མར་ཨོཾ་ཨཱཿདང་མཐར་མ་ཧཱ་མུ་དྲ་སིདྡྷི་ཕ་ལ་ཧཱུྂ་བཏགས་པ་མཚན་ཡང་ལེགས་སྦྱར་གྱིས་བཅིངས་པའི་བཟླས་པ་སྟོང་ཕྲག་ལས་མི་ཉུང་བའི་མཐར་ཨོཾ་ཨཱཿགུ་རུ་བཛྲ་དྷྲྀཀ་ཏྲཻ་ལོཀྱ་ནཱ་ཐ་རཏྣ་ཤྲཱི་མཱུ་ལ་གུ་རུ་མ་ཧཱ་མུ་དྲ་སིདྡྷི་ཕ་ལ་ཧཱུྂ། ཞེས་པ་ཐུན་རེར་ཁྲི་ཕྲག་ལས་མི་ཉུང་བ་བཟླས་ཤིང་༑ མཚན་སྔགས་བཟླ་བའི་ཚེ་གཙོ་འཁོར་རྣམས་ཀྱི་སྐུ་གསུང་ཐུགས་ལས་འོད་འཕྲོས་པས་ཁམས་གསུམ་གྱི་སེམས་ཅན་ཐམས་ཅད་ཀྱི་སྒྲིབ་པ་སྦྱངས་བླ་མའི་སྐུ་གསུང་ཐུགས་སུ་གྱུར། འོད་ཟེར་དེ་དག་ཚུར་འདུས་བླ་མ་གཙོ་འཁོར་གྱི་གནས་གསུམ་དུ་ཐིམ། ཁམས་གསུམ་དེ་དག་འོད་ཀྱིས་གང་བར་དམིགས་ལ་བཟླའོ། །མཐར་འཁོར་རྣམས་འོད་དུ་ཞུ་ནས་གཙོ་བོ་ལ་ཐིམ། གཙོ་བོ་ཡང་འོད་ཕུང་དུ་གྱུར་པས་བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་ཆུ་ལ་ཆུ་བཞག་པ་ལྟར་དབྱེར་མེད་དུ་གྱུར་པར་བསམ་པའི་ངང་དུ་དར་ཅིག་མཉམ་པར་བཞག་གོ། །གསུམ་པ་ཆོས་ཀྱི་སྐུར་བསྒྲུབ་པ་ནི། རང་བྱུང་ལྷན་སྐྱེས་ཡེ་ཤེས་རང་གི་སེམས་དང་བླ་མའི་ཐུགས་དབྱེར་མེད་གཅིག་ཏུ་སོང་བ་ཞིག་མ་གཏོགས་གཞན་གང་གིས་ཀྱང་མི་རྟོགས་པ་ཡིན། དེ་ཡང་རང་དང་བླ་མ་གཅིག་ཏུ་གྱུར་པ་དེ་གང་ལ་ཟེར་ན། མི་གཉིས་སེམས་མཐུན་པའི་སྙིང་ཉེ་བ་ལྟ་བུ་ལ་མི་ཟེར། རང་གི་སེམས་ཕྱིན་ཅི་ལོག་ཏུ་འཛིན་པའི་དྲི་མ་དང་བྲལ་བ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་གསང་བ་མཆོག་ཐུན་མོང་གི་དངོས་གྲུབ་ཐམས་ཅད་འབྱུང་བའི་གཏེར་བླ་མ་དམ་པའི་སྐུ་གསུང་ཐུགས་ཀྱི་རྡོ་རྗེ་གསུམ་དབྱེར་མེད་པ་དེ་དང་རང་གི་སེམས་གཅིག་ཏུ་གྱུར་པ་དེ་ལ་དུས་མཐའི་མོས་གུས་ཟེར་བ་ཡིན། བླ་མའི་ཐུགས་སྨྲ་བསམ་ཤེས་བརྗོད་ཀྱི་ཡུལ་ལས་འདས་པའི་ཕྱིར་ཚིག་དང་ཡིག་གེའི་རིས་སུ་བྲིས་པའི་གདམས་ངག་ཅུང་ཟད་ཙམ་ལ་ཟབ་ཟབ་མོར་འཛིན་པ་རྣམས་ཟབ་པ་མིན། རང་གི་སེམས་ཉིད་སྨྲ་བསམ་བརྗོད་འདས་གཤིས་སམ་བབས་ཀྱིས་གནས་པ་དེ་བླ་མའི་ཐུགས་དང་དབྱེར་མེད་དུ་རྟོགས་པའི་དུས་ན་བླ་མ་དམ་པ་དང་གཅིག་ཏུ་གྱུར་པ་ཡིན་ནོ། །དེ་ལྟར་བླ་སྒྲུབ་བྱེད་པའི་ཚེ་སྒོམ་པའི་གནས་ནི། གཞུང་ལས། གནསྃ་གསུྃམ་བརྟནྃ་པརྃ་བཞུགྃས། །ཞེས་པས་ཚོགས་རྫོགས་པར་འདོད་ན་འོག་མིན་གྱི་གནས་སུ་སྒོམ་ཞེས་པས་སྤྱི་བོར་བསྒོམ། སེམས་ཉིད་ཀྱི་དོན་རྟོགས་པར་འདོད་ན་མངོན་པར་དགའ་བའི་ཞིང་དུ་སྒོམ་ཞེས་པས་སྙིང་ཁར་བསྒོམ། སྐྱོན་དག་པར་འདོད་ན་ཡུམ་ཆེན་མོའི་གནས་སུ་སྒོམ་ཞེས་པས་ལྟེ་བར་བསྒོམ་པའི་དོན་ཡིན་ལ། དེ་ཡང་སྔ་མ་གཉིས་ནི་གོང་དུ་བླ་མ་སྤྲུལ་ལོངས་ཀྱི་སྒྲུབ་པའི་དུས་བསྟན་ཟིན་ལ། ཕྱི་མ་ནི་གེགས་སེལ་ཙམ་མ་གཏོགས་མི་དགོས་པས་རེ་ཞིག་མ་སྤྲོས་སོ། །བླ་མ་ལ་མོས་གུས་མ་བྱས་པའི་སྐྱོན་ནི། གཞུང་ལས། མིྃག་མེདྃ་ཅེས་པས། ཚུལ་ཁྲིམས་དང་ཐོས་པ་གཏོང་བ་ལ་སོགས་པའི་ཆོས་དུ་མས་ཕྱུག་ཀྱང་བླ་མ་ལ་མོས་གུས་མེད་ན་བདེ་བ་ཆེན་པོ་སེམས་ཀྱི་རྡོ་རྗེ་ལྟ་བའི་མིག་དང་མི་ལྡན་པར་འགྱུར་ཏེ། གསང་འདུས་ལས། ཡོན་ཏན་ཐམས་ཅད་རབ་རྫོགས་ཀྱང་། །བླ་མ་མེད་ན་སྲིད་ཐར་མིན། །ཞེས་སོ། །མོས་གུས་བྱས་པའི་ཕན་ཡོན་ནི། གཞུང་ལས། མིགྃ་ལྡནྃ་རྣམྃ་གྲོལྃ་སངྃས་རྒྱསྃ་འགྱུརྃ། །ཞེས་པས་བླ་མ་ལ་མོས་གུས་བཅོས་མ་མིན་པ་སྐྱེས་པས་ནི་ཟབ་མོ་སེམས་ཀྱི་རྡོ་རྗེ་ལྟ་བའི་ཤེས་རབ་ཀྱི་མིག་དང་ལྡན་ཞིང་། སྲིད་པའི་ཉེས་འཆིང་ལས་གྲོལ་ནས་རྣམ་པ་ཐམས་ཅད་མཁྱེན་པའི་གོ་འཕང་དུ་འཚང་རྒྱ་བར་འགྱུར་ཏེ། རིམ་ལྔ་ལས། རི་དབང་རྩེ་ནས་གང་ཞིག་ལྷུང་གྱུར་ན། །ལྷུང་བར་མི་འགྱུར་སྙམ་ཡང་ལྷུང་བར་འགྱུར། །བླ་མའི་དྲིན་གྱིས་ཕན་པའི་ལུང་ཐོབ་ན། །གྲོལ་བར་མི་འགྱུར་སྙམ་ཡང་གྲོལ་བར་འགྱུར། །ཞེས་སོ། །དེ་ལྟར་མོས་གུས་དང་ལྡན་པས། ༈ །སྤྱི་དོན་བཞི་པ་དོན་གྱི་སྙིང་པོ་གནས་ལུགས་ཕྱག་རྒྱ་ཆེན་པོ་ཉམས་སུ་བླང་བའི་ཚུལ་ནི། གཞུང་ལས༑ གདོདྃ་ནསྃ་མྃ་སྐྱེསྃ་མཁྃའ་ལྟརྃ་འདུསྃ་མྃ་བྱསྃ། །ཞེས་པས་འཁོར་འདས་ཐམས་ཅད་རང་གི་སེམས་ཡིན་ལ་སེམས་དེ་ཡང་གདོད་མ་ནས་མ་སྐྱེས་པ། སྐྱེ་བ་མེད་པ་ནམ་མཁའ་ལྟ་བུར་ཐམས་ཅད་ལ་ཁྱབ་ཅིང་འདུས་མ་བྱས་རང་བཞིན་གྱིས་འོད་གསལ་སྟོང་པ་ཉིད་དེ་ཕྱག་རྒྱ་ཆེན་པོ་ཞེས་ཐ་སྙད་དུ་བཏགས་པ་ཙམ་སྟེ། གསང་འདུས་ལས། ཆོས་རྣམས་ཐམས་ཅད་དངོས་མེད་ཅིང་། །ཆོས་ཀྱི་མཚན་ཉིད་རྣམ་པར་སྤངས། །བདག་མེད་ཆོས་ལ་ཀུན་ཏུ་འབྱུང་། །བྱང་ཆུབ་ཚུལ་འདི་བསྟན་པའོ། །ཞེས་སོ། །དེའི་ཚུལ་ཇི་ལྟ་བུ་ཞེ་ན། གཞུང་ལས། ཁྱབྃ་དངྃ་རྡོྃ་རྗེྃ་མིྃ་འགྱུརྃ་ཐམྃས་ཅདྃ་གནསྃ། །ཞེས་པས་འཁོར་འདས་ཐམས་ཅད་ལ་ཁྱབ་ཅིང་གཞན་གང་གིས་ཀྱང་གཞོམ་གཞིག་དང་བྲལ་བ་འགྱུར་བ་མེད་ཅིང་ཐམས་ཅད་མཁྱེན་པའི་ཡེ་ཤེས་གནས་པ་སྟེ། ཡེ་ཤེས་གྲུབ་པ་ལས། ཁྱབ་དང་རྡོ་རྗེ་སྐུ་ཉིད་དང་། །མི་འགྱུར་དུས་ནི་ཐམས་ཅད་པའོ། །ཞེས་སོ། །དེ་ལ་དབྱེ་བ་ནི། གཞུང་ལས། རྣམྃ་དགྃ་ཅེས་པས་མཉམ་བཞག་ལ་ལྟོས་ནས་འོད་གསལ་ཞེས་བརྗོད་ལ། རྒྱུ་མཚན་ནི། འཁོར་འདས་ཀྱི་ཆོས་ཐམས་ཅད་ནི་རང་སེམས་ལས་ལོགས་སུ་གྱུར་པ་མེད་ལ། དེའི་རང་བཞིན་ནི་འོད་གསལ་བ་སྟེ། བདག་མེད་པས་དྲིས་པའི་མདོ་ལས། བྱང་ཆུབ་སེམས་ནི་འོད་གསལ་བ། །རྣལ་འབྱོར་པ་ཡིས་རྟག་ཏུ་བསྒོམ།་་་།ཞེས་པས་སེམས་ཉིད་ཕྱག་རྒྱ་ཆེན་པོ་ནི་གདོད་མ་ནས་རྣམ་པར་དག་པ་འོད་གསལ་བ་དོན་དམ་པའི་བྱང་ཆུབ་ཀྱི་སེམས་ཞེས་བྱའོ། །དེ་ཡང་མཉམ་རྗེས་རོ་གཅིག་པའི་ཚུལ་ནི། གཞུང་ལས། ཟུངྃ་འཇུགྃ་ཅེས་པས་འཁོར་འདས་ཀུན་རྫོབ་དོན་དམ་མཉམ་བཞག་རྗེས་ཐོབ་སོགས་གཉིས་སུ་འཛིན་པ་ཐམས་ཅད་གཉིས་སུ་མེད་པར་རྟོགས་པ་ལ་ཟུང་དུ་འཇུག་པ་ཞེས་བྱ་སྟེ། རིམ་ལྔ་ལས། འཁོར་བ་དང་ནི་མྱ་ངན་འདས། །རྟོག་པ་གཉིས་པོ་སྤངས་པས་ན༑ ༑གང་དུ་དངོས་པོ་གཅིག་གྱུར་པས། །ཟུང་དུ་འཇུག་ཅེས་དེ་ལ་བཤད། །ཅེས་སོ། །མཚན་དོན་གཞུང་ལས། ཕྱགྃ་རྒྱྃ་ཆེནྃ་པོྃའི་དོྃན། །ཞེས་པས་མི་འདའ་བའི་དོན་གྱིས་ན་ཕྱག་རྒྱ་ཡིན་ལ། དེ་ཉིད་ཀྱི་གོང་ན་རྟོགས་བྱ་གཞན་མེད་པས་ཆེན་པོ་ཞེས་བརྗོད་དེ། གསང་འདུས་ལས། སྐུ་གསུང་ཐུགས་ཀྱི་དམ་ཚིག་ནི། །ཕྱག་རྒྱ་ཆེན་པོའི་དོན་བཤད་པ། །ཆོ་ག་བཞིན་དུ་དོན་བསྒོམ་ན། །སྐད་ཅིག་གིས་ནི་སངས་རྒྱས་འགྱུར། །ཞེས་སོ། །དེ་ལྟར་སངས་རྒྱས་ཐམས་ཅད་ཀྱི་ཐུགས་ཀྱི་གསང་བ་དམ་པ་ཕྱག་རྒྱ་ཆེན་པོ་དེ་རྟོགས་པའི་ཐབས་གང་ཞེ་ན། དགྱེས་རྡོར་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མས་དུས་ཐབས་བསྟན་པ་དང་། །བདག་གི་བསོད་ནམས་ལས་ཤེས་བྱ། །ཞེས་དང་། སློབ་དཔོན་འཕགས་པས། བྱང་ཆུབ་སེམས་ནི་དོན་དམ་ཞེས་བྱ་བ། །སྐལ་བཟང་སློབ་མ་བཟང་པོའི་མན་ངག་ཐོབ། །ཐལ་མོ་སྦྱར་ནས་མེ་ཏོག་འཛིན་པ་ཡིས། །བླ་མ་ལས་ནི་སླར་ཡང་བླང་བར་བྱ། ། ཞེས་གསུངས་པའི་ཕྱིར། སྨྲ་བསམ་བརྗོད་པའི་ཡུལ་ལས་འདས་པའི་དོན་དམ་ཕྱག་རྒྱ་ཆེན་པོ་སེམས་ཀྱི་རྡོ་རྗེ་རྣམ་ཀུན་མཆོག་ལྡན་གྱི་སྟོང་པ་ཉིད་རྟོགས་པའི་ཐབས་ནི་གཞན་གང་ཡང་མེད་དེ། དཔལ་ལྡན་བླ་མ་དམ་པའི་མྱོང་བ་ཁྱད་པར་ཅན་གྱིས་སྣ་ཁྲིད་ཅིང་གདམས་པ་བསྟན་པ་དག་རང་གིས་ཉམས་སུ་བླང་ན་རྟོགས་ཀྱི་གཞན་ནི་རྟོགས་པའི་ཐབས་མེད་པའི་ཕྱིར། དེ་ལ་ཐབས་ཁྱད་པར་ཅན་བཀའ་བརྒྱུད་གོང་མའི་གྲུབ་ཐོབ་བཀའ་དྲིན་ཅན་རྣམས་ཀྱི་མྱོང་ཁྲིད་ཞལ་ནས་ཞལ། སྙན་ནས་སྙན། ཐུགས་ནས་ཐུགས་སུ་བརྒྱུད་པའི་གདམས་པ་ཁ་མཁས་དང་རྟོག་གེ་དཔྱད་སྒོམ་ཡིན་རློམ་ཟོལ་ཟོག་སོགས་བསྲེ་ལྷད་ཀྱི་དབང་གིས་མི་བར་ཁྱིས་མ་ཆོད་པའི་གདམས་པ་ལག་ལེན་དམར་ཁྲིད་དུ་གདབ་པ་ལ། སྔོན་ཆད་ཕྱག་ཆེན་གྱི་མྱོང་བ་གནས་འགྱུ་གོ་བྲག་མེད་པ་ཞིག་ཡིན་ལ། སྔར་བཤད་པའི་དམིགས་པ་རྣམས་ཀྱི་མཇུག་རྣམས་སུ་སེམས་མ་བཅོས་པར་ལྷོད་དེ་ཅི་གནས་རེ་འཇོག་ཏུ་བཅུག་ལ་གནས་ཤས་ཆེ་ཆུང་ཉམས་ཚད་བྱའོ། །དེ་ནས་སེམས་དངོས་པོའི་གནས་ལུགས་སྟོན་པར་བྱེད་པ་ལ་གཉིས། ཁྲིད་རིམ་དང་ངོ་སྤྲོད་པའོ། །དང་པོ་ལ་གཉིས། ཞི་གནས་ཁྱད་པར་ཅན་སྒྲུབ་པ་དང་། ལྷག་མཐོང་གི་སྒོ་ནས་འཁྲིད་པའོ། །དང་པོ་བསམ་གཏན་གྱི་ཕ་རོལ་ཏུ་ཕྱིན་པས་ཐབས་སྐྱོན་མེད་ཀྱི་ཞི་གནས་སྒྲུབ་པ་སེམས་འཛིན་པ་ལ་གཉིས། མཚན་བཅས་དང་མཚན་མེད་དོ། དང་པོ་ལ་གཉིས་། རྟེན་ཅན་དང་རྟེན་མེད་དོ། །དང་པོ་ནི། ཐུན་བཞིའམ་དྲུག་ཏུ་བཅད་པའི་ཐུན་འགོར་སྔར་བཤད་པའི་སྒོམ་རིམ་རྣམས་ཐུན་ཆུང་མ་ཆག་པ་ཙམ་རེ་བྱས་རྗེས། བདེ་བའི་སྟན་རྒྱབ་ཅུང་ཟད་མཐོ་བ་ལ། རྐང་པ་རྡོ་རྗེ་སྐྱིལ་ཀྲུང་ངམ་མི་ནུས་ན་སེམས་སྐྱིལ། ལག་པ་ལྟེ་འོག་ཏུ་མཉམ་བཞག་བཅའ། སྒལ་ཚིག་བསྲང་། མགྲིན་པ་གུག །ལྕེ་ཡ་རྐན་ལ་སྦྱར། མིག་སྣ་རྩེར་གཏད། སོ་དང་མཆུ་བདེ་བར་བཞག །དབུགས་འབྱུང་འཇུག་ཟོ་གློད་ལ་ཉིན་མོ་མདུན་དུ་ཤིང་བུའམ་རྡེའུ་སོགས་ཀྱི་དམིགས་རྟེན་དཀར་མདངས་ཅན་མིན་པ་ཞིག་ལ་སེམས་མིག་གཏད། དེ་ཉིད་ལ་བཙིར་འཛིན་དང་ཁ་དོག་དང་དབྱིབས་སོགས་ལ་བརྟག་དཔྱད་ཀྱང་མི་བྱ། ཡང་རྣམ་རྟོག་འགྱུ་བ་ཕྲ་མོ་སོགས་ཀྱང་མི་བྱ་བར་དམིགས་རྟེན་དེ་ཉིད་ལ་སེམས་ཅི་གནས་སུ་གཏད་ལ་བཞག །དེར་སེམས་ཅི་ཡང་མི་བསམ་པའི་རྟོག་མེད་དུ་ཧུ་རེ་བ་མཚན་མོ་རང་གི་སྨིན་མཚམས་སུ་ཐིག་ལེ་དཀར་པོ་སྲན་མ་ཙམ་དང་། ཡང་རེས་རང་གི་འོག་ཏུ་ཐིག་ལེ་ནག་པོ་སྲན་མ་ཙམ་ལ་སྔར་ལྟར་སེམས་འཛིན། དེས་བྱིང་རྨུགས་ཀྱང་སེལ་བར་འགྱུར་རོ། །གནས་ཆ་རྙེད་ན་གནས་བཞིན་པའི་ངང་ལ་ཤིགས་ཀྱིས་བཤིག་ལ་ཅུང་ཟད་ངལ་གསོ་ཞིང་། སླར་ཐུན་ཆུང་ལ་གྲང་མང་བར་བྱ། ཐུན་བར་དུ་ལྟད་མོ་བལྟ་བ་དང་། སྤྱོད་ལམ་དྲག་པོ་དང་། སྨྲ་བ་མང་པོ་སྤངས་ཤིང་ལུས་སེམས་དལ་བར་བྱའོ། །གཉིས་པ་རྟེན་མེད་ལ་གཉིས། རླུང་ཅན་དང་རླུང་མེད་དོ། །དང་པོ་ནི། རླུང་འབྱུང་འཇུག་གནས་གསུམ་ལ་གཏད་དེ་སྒོམ་ཞིང་། དེ་ཡང་དང་པོར་ཁུག་པ་གསུམ་ཙམ་དང་མཐར་བདུན་སོགས་ཅི་རིགས་ལ་སེམས་གཟུང་། འཚུབ་ན་སྐབས་སུ་ངལ་གསོ། དེ་ནས་རླུང་རོ་གསུམ་མམ་དགུ་སོགས་སངས་ཀྱིས་བུས་རྗེས་རླུང་སྦྱོར་བ་བཞི་ལྡན་གྱི་བུམ་པ་ཅན་འཛིན་དུ་བཅུག་ལ་དེའི་རིང་སེམས་མ་འཕྲོས་པར་སིམ་མེར་བཞག །མི་ཐུབ་ན་རླུང་སྣ་ནས་དལ་བུས་བཏང་ཞིང་སླར་བཟུང་ལ་བསླབ། ངལ་ན་རླུང་སྣ་བུག་ནས་ཅི་བདེར་འགྲོ་འོང་བྱེད་བཅུག་ཅིང་། སེམས་མ་ཡེང་བར་གནས་སུ་བཅུག །དེ་ལྟར་བྱས་པས་སེམས་རྒོད་ན་བསྒྲིམས་པའི་སྐྱོན་ཡིན་པས་ཅུང་ཟད་གློད། སེམས་ཡུན་ན་དུབ་པའི་སྐྱོན་ཡིན་པས་ཞག་རེ་ཙམ་ཁམས་སེང་བྱ། མགོ་འཁོར་བ་དང་སེམས་ཡེར་ན་རླུང་གིས་བསྐྱེད་པས་བཟའ་བཏུང་བཅུད་ཆེན་བསྟེན་ལ་བསྐུ་མཉེ་བྱ། དོན་དུ་ཐབས་དུ་མས་སེམས་གནས་ཆ་རྙེད་པ་ལ་འབད་དོ། །ཡང་སེམས་འགྱུ་བ་མང་ཞིང་གནས་ཆ་ཆུང་བ་ལྟར་ལ་རྣམ་རྟོག་འཕྲོས་པ་ཐམས་ཅད་གཅིག་སྐྱེས་གཉིས་སྐྱེས་རིག་ཅིང་འཕྲིག་ཚུད་ན། གནས་ཆ་ཅུང་ཟད་ཡིན་པས་སྐྱོན་དུ་མི་བལྟ་བར་རྟོག་པ་སྣ་མི་བསྐྱིལ་ཞིང་རྗེས་ཀྱང་མི་འབྲང་བར་རང་བབས་སུ་བཞག་པས་གནས་པ་འཆར། ཡང་སེམས་འཕྲོ་བ་དང་གནས་པ་གང་ཡང་མ་རིག་པར་འཕྲིག་མ་ཚུད་ན། འབོད་སྒྲོགས་དང་བྲེད་སྔངས་ལྟ་བུའི་དུས་ཀྱི་རྟོག་པ་རྒྱུན་ཆད་ཕྱི་མ་མ་སྐྱེས་པའི་བར་གྱི་ཤེས་པ་དེ་ལ་བལྟས་པས་དེར་འཛིན་མེད་པ་དེ་གནས་ཆ་ཡིན་ཞིང་། དེའི་ངང་ནས་འགྱུ་བ་ཐོལ་སྐྱེས་སུ་འཕྲོ་བ་རྣམ་རྟོག་ཡིན་ཚུལ་སོགས་བརྡ་སྤྲད་ལ། གྲིམ་ལྷོད་རེས་འཇོག་སོགས་ཐབས་དུ་མའི་སྒོ་ནས་འཁྲིད་མཁས་བྱས་ལ་འཕྲིག་ཚུད་ཏུ་བཅུག་ནས་སྦྱངས་པས་གནས་ཆ་རྙེད་པར་འགྱུར་རོ། །གཉིས་པ་རླུང་མེད་ནི། དེ་ལྟར་སེམས་ཅུང་ཟད་གནས་པའི་ཚེ། ལུས་གནད་སྔར་ལྟར་བྱས་ལ་ཕྱི་རོལ་གྱི་གཟུགས་ལ་སོགས་པའི་ཡུལ་སྣང་ལ་མི་འཕྲོ་ཞིང་འདས་པ་དང་མ་འོངས་པ་དང་ད་ལྟར་གྱི་རྟོག་པ་ལ་བཅོས་ལྷད་དང་དགག་སྒྲུབ་མི་བྱེད་པར་རང་བབས་སུ་ལྷོད་དེ་ཅི་གནས་སུ་བཞག ། གནས་བཞིན་དུ་ཤིགས་ལ་བཤིག་ནས་སྔར་བཞིན་བྱ། ཡུན་ཐུང་ལ་གྲངས་མང་བར་བྱའོ། །གནས་པ་འཚོལ་བའི་ཚེ་གྲིམ་དྲག་ན་འཕྲོ་རྒོད་མང་བས་ཕལ་ཆེར་ཟོ་གློད་པ་གནད་ཟབ། དེ་ལྟར་བཞག་པས་སེམས་རྒོད་ན་དྲོ་སར་བསྡད་ཟས་བཅུད་བསྟེན་བསྐུ་མཉེ་བྱ། རྨུགས་ན་ཡུལ་ཁྱད་པར་ཅན་ལ་ཕྱག་དང་སྐོར་བ་དང་བཤགས་སྡོམ་བྱ། ཏིང་ངེ་འཛིན་སྐྱེ་བར་གསོལ་བ་བཏབ། འདི་སེམས་ཟིན་པའི་བརྟན་བྱེད་ཡིན་པས་གནས་ཆ་རྙེད་ནས་རྟེན་མེད་གཏད་མེད་དུ་འཇོག་པ་ལ་བདེ་བར་མ་བྱང་ཚེ། མཚན་མེད་ལ་སོགས་མི་འབྱུང་བས་བྱང་བར་བསླབ། འདིའི་ཚེ་ཞི་གནས་ཏིང་པོ་དྲན་རིག་མེད་པ་ནག་ཐོམ་དུ་སོང་བ་ནི་བསྟན་བཅོས་རབ་དབྱེ་ནས་བཤད་པའི་གོ་འཕང་གསུམ་ཐོབ་ལ་ཉེ་བའི་སྐྱོན་ཤིན་ཏུ་ཆེ་བས་རིག་པ་ཧུར་ཕྱུང་ལ་ཐུན་ཆུང་ལ་གྲངས་མང་བར་བསླབ༑ ཡང་དྲན་རིག་ཡོད་ཙམ་ལ་གསལ་པོ་མིན་པ་སྐྱོན་ཡིན་ཡང་། ཤུགས་ཀྱིས་དག་སླ་བས་རེ་ཞིག་གནས་ཆ་ཁོ་ན་ལ་བསླབ། ཡང་ན་སེམས་ལ་ཅུང་ཟད་ངར་བསྐྱེད་པས་ཀྱང་དེ་ལས་གྲོལ་ལོ། །གཉིས་པ་མཚན་མེད་ལ་གཉིས། སྒྲིམ་པ་དང་གློད་པའོ། །དང་པོ་ནི། ལུས་གནད་གོང་ལྟར་ལ་ལྟ་སྟངས་ཐད་ཀར་བཞག །སེམས་ངར་བསྐྱེད་སྐད་ཅིག་ཀྱང་མ་ཡེང་བར་བསྒོམ། དེ་ཡང་དམིགས་གཏད་མེད་པར་སེམས་མ་བཅོས་པར་ཡེ་རེ་སེང་ངེ་བ་བསྒོམ། ཡུད་ཙམ་ནས་བཤིག་ལ་སླར་བསྒྲིམས་ཏེ་བསྒོམ་མོ། །དེ་ལྟ་བུའི་སྔར་གྱི་གནས་པ་སྙོམ་མེ་བ་དེ་གྲུང་སང་གིས་སོང་ནས་དྲན་རིག་ཡེ་རེ་འདུག་ན་བོགས་ཐོན་པ་ཡིན། རྒོད་པའི་རིགས་ལ་གསལ་ཆ་ཐོན་ནས་གནས་ཆ་མ་བྱུང་ཡང་སྐྱོན་དུ་མ་བལྟས་པར་ཐུན་ཆུང་གྲངས་མང་བསྒོམས་པས་གནས་པ་གྲུང་པོ་འཕེལ་ལོ། །གཉིས་པ་ནི། ལུས་གནད་སྔ་མ་ལྟར་ལ་གཉིས་འཛིན་གྱི་རྟོག་པ་མེད་པར་ལྷོད་གློད་ལ། དགག་སྒྲུབ་བཟོ་བཅོས་མེད་པར་རང་བབས་སུ་བཞག །དེའི་ངང་ནས་མ་ཡེང་ཙམ་གྱི་དྲན་རྩིས་བཟུང་བ་དེ་ཡང་པུར་པུར་དུ་མ་སོང་བའི་དྲན་པ་རླབས་ཆེ་བ་ཡངས་སང་ངེ་བས་བསྐྱང་། དེའི་ཚེ་རྟོག་པ་རགས་པ་ཤར་ན་དགག་སྒྲུབ་མེད་པར་མ་ཡེང་བར་དྲན་པས་གཟུང་། འགྱུ་བ་ཕྲ་མོ་ལ་ཡང་དགག་སྒྲུབ་མི་བྱ། ངལ་གསོ་ཞིང་བསྐྱང་། དེའི་ཚེ་སྔར་རྟོག་པ་བཀག་པ་ལྟར་བྱས་ནས་རིག་པ་ཡེ་རེ་བར་སེམས་སྒྲིམ་དགོས་པའི་ཚེ་མི་བདེ་ཞིང་། འདིར་མ་ཡེང་ཙམ་གྱི་ངང་ནས་རང་ལུགས་སུ་བཞག །རྟོག་པ་གང་ཤར་ལ་དགག་སྒྲུབ་མི་བྱ་ཞིང་དེ་ཉིད་གནས་པར་འཆར་ལ། དྲན་པ་ལ་ཞེ་འདོད་མི་དགོས་པར་གུ་ཡངས་པ་ལྟ་བུ་འབྱུང་བ་དང་། གློད་དུས་ལྷོད་ཀྱིས་གནས་ཤིང་གནས་པའི་མཚང་རིག་ནས་སྐྱོང་བདེ་ན་བོགས་ཐོན་པ་ཡིན་ནོ། །གལ་ཏེ་འགྱུ་བར་ཡེངས་པ་དང་འགྱུ་བ་ངོས་མ་ཟིན་པ་སོགས་ནི་དྲན་པ་སྟོབས་ཆུང་བ་ཡིན་ལ། བྱིང་ན་དྲན་རིག་ལ་ངར་བསྐྱེད། རྒོད་ན་སེམས་ངར་ཅུང་ཟད་གློད་ལ་བསྐྱང་། འདིར་རྐང་མ་ཚུད་ན་སྒོམ་འཕེལ་འགྲིབ་ཅན་འོང་བས་རྐང་ཚུད་པར་བྱ། དེ་ཡང་དང་པོ་རྣམ་རྟོག་ཕྲ་རགས་མང་པོ་འཁྲུགས་ཤིང་བར་ན་མི་རྟོག་པར་གནས་ཆ་ཅུང་ཟད་རྙེད་པ་དེ་གཅོང་རོང་གི་འབབ་ཆུ་དང་འདྲ་བ་གནས་པ་དང་པོའོ། །དེ་ནས་རྣམ་རྟོག་ཕལ་ཆེར་རང་སར་ཞི་ནས་བདེ་ཆམ་མེ་བ་ལ་འོན་ཀྱང་རྣམ་རྟོག་གི་གཡོ་བ་དྲག་པོ་བྱུང་ན་མི་ནོན་པར་སྐབས་སུ་འཕྲོ་རྒོད་བྱུང་བ་ནི་ཆུ་བོ་དལ་ཞིང་གཡོ་བ་ལྟ་བུ་གནས་པ་གཉིས་པ། དེ་ནས་རྣམ་རྟོག་ཕྲ་རགས་མི་ལྡང་བར་མི་རྟོག་པའི་ངང་དུ་ཅི་ཙམ་བཞག་ཀྱང་གནས་ཤིང་། རྣམ་རྟོག་ཕྲ་མོ་ལྡང་ཡང་དེས་རྟོག་པའི་བྱ་བ་མི་ནུས་པར་མི་རྟོག་པའི་ངང་དུ་རང་སར་དག་པ་ནི་ཆུ་མ་བུ་འདྲེས་པ་ལྟ་བུ་ཞི་གནས་གསུམ་པ་མཐར་ཐུག་པའོ། །ཞི་གནས་འདི་ཕྱག་ཆེན་གྱི་སྒོམ་ངོ་བོའི་གོ་མི་ཆོད་ཀྱང་སྒོམ་གྱི་གཞི་གལ་ཆེ་ཞིང་རྣམ་དཀར་གྱི་ལས་གསོག་པའི་བསམ་གཏན་གྱི་ཕ་རོལ་ཏུ་ཕྱིན་པའི་ཐབས་ཁྱད་པར་ཅན་ཡིན་པའི་ཕྱིར་བཤད་མ་ཐག་པ་ལྟར་སྐྱོན་མེད་ཀྱི་ཞི་གནས་བརྟན་པོ་བསྒྲུབ་པར་བྱའོ། །གཉིས་པ་བདག་མེད་རྟོགས་པའི་ཐབས་ཤེས་རབ་ཀྱི་ཕ་རོལ་ཏུ་ཕྱིན་པ་ལྷག་མཐོང་གི་སྒོ་ནས་འཁྲིད་པ་ལ་གཉིས། སེམས་སྣང་སྣ་ཚོགས་གཏན་ལ་དབབ་པ་དང་། གཞི་རྩ་ལ་སྒྲོ་འདོགས་གཅོད་པའོ། དང་པོ་ལ་གཉིས། སེམས་ཀྱི་ངོ་བོ་གཏན་ལ་འབེབས་པ་དང་། དེའི་རྩལ་རྣམ་རྟོག་དང་སྣང་བའི་ངོ་བོ་གཏན་ལ་འབེབས་པའོ། །དང་པོ་ནི། ལུས་གནད་སྔར་ལྟར་ལ་མིག་ཚག་བཙུམ་གཡོ་འགུལ་མེད་པ་ཧ་རེར་བལྟས་ལ། །ཤེས་པ་གསལ་ཞིང་མི་རྟོག་པར་སྔར་སྐྱེས་པའི་ཞི་གནས་ལ་མཉམ་པར་བཞག །དེའི་ངང་ནས་སེམས་དེ་ཉིད་ལ་རྗེན་ལྷང་གིས་བལྟས་ལ་དབྱིབས་དང་ཁ་དོག་སོགས་ཇི་ལྟ་བུ་ཞིག་འདུག །གནས་དང་རྟེན་གང་ལ་གནས། ངོས་བཟུང་དང་རྣམ་འགྱུར་ཇི་ལྟར་འདུག་རིམ་པར་བརྟགས་ཤིང་དཔྱད། དེ་ཡང་ཟླུམ་པོ་སོགས་དང་ས་རྡོ་རི་བྲག་གི་རྣམ་པ་དང་། འགྲོ་བ་རིགས་དྲུག་གི་གཟུགས་སུ་འདུག་གམ། ཁ་དོག་ཀྱང་དཀར་པོ་སོགས་སུ་ཨེ་འདུག་རྡོ་རུས་འཕྲོད་པར་བརྟག །དེ་བཞིན་དུ་ཕྱི་རོལ་སྣོད་བཅུད་ལ་གནས་སམ་ནང་ལུས་ལ་གནས། ལུས་ལ་གནས་ན་སྤྱི་བོ་ནས་རྐང་མཐིལ་གྱི་བར་ལུས་ཀྱི་གནས་སོ་སོར་རམ་ཕྱི་ནང་སྤྱི་ཁྱབ་ཏུ་གནས། སྤྱི་ཁྱབ་ཏུ་གནས་ན་འདྲེས་པའི་ཚུལ་ལམ་ཕྱི་ནང་གི་ཚུལ་དུ་གནས། འདྲེས་ན་སེམས་ཕྱིའི་ཡུལ་ལ་འཕྲོ་བའི་ཚེ་ཇི་ལྟར་སོ་སོར་བརྟག །དེ་བཞིན་དུ་སེམས་ཀྱི་ངོ་བོ་སྟོང་པའི་ངོས་བཟུང་དུ་འདུག་གམ་གསལ་བའི་ངོས་བཟུང་དུ་འདུག །སྟོང་པར་འདུག་ན་ཅང་མེད་པའི་སྟོང་པའམ་ནམ་མཁའ་ལྟ་བུར་འདུག་བརྟག ༑གསལ་བར་འདུག་ན་ཉི་ཟླ་མར་མེ་ལ་སོགས་པའི་འོད་ལྟར་གསལ་བར་འདུག་གམ་ཁ་དོག་མེད་པ་རང་གསལ་དུ་འདུག་བརྟག །འདི་རྣམས་ལ་རྡོ་རུས་ཐུག་པ་ཁོ་ཐག་ཆོད་པ་ཞིག་མ་བྱུང་ན་ཐོས་བློ་དང་ཡིན་རློམ་གོ་ཡུལ་དུ་དཔྱད་པ་ཙམ་ལ་བཞག་པས་ཕུ་ཐག་མི་ཆོད་པས་ལེགས་པར་གཅུན་ལ་བལྟར་བཅུག་གོ། །དེ་ལྟར་བལྟས་པ་ལ་དྲི་རྩད་བྱས་ལ་ལོག་ཤེས་དང་གོ་ཡུལ་དཔེ་མཐོང་ངག་སྒྲོས་ཀྱི་རྗེས་སུ་འབྲངས་ནས་འཆད་པ་འདུག་ན་གནོད་བྱེད་ཀྱི་རིག་པ་བཏང་ནས་སུན་ཕྱུང་ཞིང་སླར་བརྟག་ཏུ་བཅུག །དབྱིབས་དང་ཁ་དོག་གནས་སོགས་མེད་པར་ཤེས་པ་ནི་བློའི་ངོ་བོ་དང་ངོས་བཟུང་གསལ་སྟོང་གི་ངང་དུ་ལྷན་ནེར་གནས་པ་ཞིག་ཏུ་གོ་ན་གནས་ཉམས་ཀྱི་འཕྲིག་མ་ཚུད་པས་མཎྜལ་དང་། གསོལ་འདེབས་ལ་འབད་ཅིང་གསལ་ལུགས་སྟོང་ལུགས་གནས་ལུགས་སོགས་རེ་རེ་ནས་བརྡར་ཤ་བཅད་ལ་ལྟར་བཅུག །དངོས་རྫས་སུ་མ་གྲུབ་པའི་གནས་དང་རྟེན་དང་ཁ་དོག་མེད་ཅིང་། འདི་འདྲ་འདི་མིན་གྱི་ངོས་བཟུང་མེད་པར་གསལ་སྟོང་ལྟ་བུའི་བརྗོད་མི་ཚུགས་པ་ཞིག་ལ་མྱོང་རྒྱུ་ཡོད་པ་ཞིག་ཏུ་གོ་ན་སླར་མགོ་གཡོག་ནས་དེ་ཡང་མིན་པ་ལྟར་གཅུན་པའི་གོ་བའམ་རྣ་ཐོས་སམ་དཔྱད་སྒོམ་ཡིན་ན་རྩད་བཅད་པས་མཚང་རྡོལ་ཞིང་བརྟག་མི་ཐུབ་ལ། མྱོང་བ་ཡིན་ན་ཟེར་ལུགས་མི་ཤེས་ཀྱང་གོ་དོན་ཐིགས་གཅིག་ཏུ་མི་ནོར་བར་སོང་ཏེ་དེ་བྱུང་ན་མྱོང་བ་སྐྱེས་པ་ཡིན་ནོ། །འདིའི་ཚེ་སྨྲ་མཁས་ཀྱང་མྱོང་བ་མེད་པ་དང་། སྨྲ་མི་ཤེས་ཀྱང་མྱོང་བ་སྐྱེས་པ་འོང་བས་ལེགས་པར་བརྟགས་ནས་བླ་མས་མྱོང་ཐོག་ནས་འཁྲིད་ཅིང་ཕུ་ཐག་བཅད། དོན་གྱི་ངོ་བོ་ཞི་གནས་གསལ་སིང་ངེ་བ་དེ་ལ་མི་རྟོག་པའི་ངང་ནས་སེམས་རྗེན་ལྷང་གིས་བལྟས་པས་ཚིག་གིས་བརྗོད་པར་མི་ནུས་ལ། ཤེས་པ་ངོས་བཟུང་མེད་བཞིན་དུ་རང་རིག་གསལ་སྟོང་སེང་ངེ་ཡེ་རེ་ཧྲིག་གེ་བ་ལྟ་བུ་དེ་ལ་མ་ཡེང་བར་སྐྱོང་དུ་བཅུག་གོ། །གཉིས་པ་ནི་ལུས་གནད་སྔར་ལྟར་ལ། ངོས་བཟུང་མེད་པའི་སེམས་གསལ་སྟོང་གི་ངང་ནས་ཉོན་མོངས་པའི་རྟོག་པ་རགས་ཤིང་ངར་ཆེ་བ་ཞིག་འགྱུར་བཅུག་ལ། དེ་ལྷང་གིས་སྐྱེས་པ་དང་དེ་ལ་གཅེར་གྱིས་བལྟས་ནས་དབྱིབས་དང་ཁ་དོག་ལ་བརྟེན་ནས་ངོས་བཟུང་རྣམ་འགྱུར་སོགས་ལ་སྔར་ལྟར་བརྟགས་ཤིང་དཔྱད། དེ་བཞིན་དུ་རྣམ་རྟོག་ཕྲ་མོ་ཤར་བའམ་སྤྲོས་ལ་གོང་ལྟར་བརྟག །དེ་བཞིན་དུ་སྣོད་བཅུད་དགྲ་གཉེན་སྐྱིད་སྡུག་ལ་སོགས་པའི་སྣང་བའི་འཆར་སྒོ་དཔག་ཏུ་མེད་པ་ཤར་རམ་འཆར་དུ་བཅུག་ལ་གོང་ལྟར་བརྟག་དཔྱད་བྱ། དེ་ཡང་སྔར་ལྟར་ངོས་བཟུང་མ་བྱུང་བའི་རིགས་འགྲེས་མ་བརྟག་ན་མྱོང་བ་ཕྲ་ཞིབ་ཅན་མི་འབྱུང་། དེ་ཡང་འགྱུ་སྣང་ཕྲ་རགས་ལ་ངོས་བཟུང་མེད་པར་གོ་བ་ཙམ་ལས་ཐུག་འཕྲད་ངོ་ཤེས་པ་ལྟ་བུའམ༑ རྫུན་ཕུག་རྡིབ་པ་ལྟ་བུར་གྲོལ་བའི་མྱོང་བ་རྒྱུན་བརྟན་པོ་མི་འོང་བས་སྙིང་རུས་བསྐྱེད་ལ་ཁོ་ཐག་ཆོད་པར་བརྟག་དཔྱད་བྱེད་དགོས་སོ། །དེ་ནས་ཉམས་ལ་བལྟས་པས། རྟོག་པའི་འཆར་སྒོ་རྣམས་བརྟག་པའི་ཚེ་ངོས་བཟུང་མི་འདུག་ཅིང་སེམས་ཀྱི་ངོ་བོ་གསལ་སྟོང་དེ་གར་སོང་ཞེས་པའི་གོ་ཡུལ་ཙམ་ཟེར་ན། གསལ་སྟོང་ཞེས་པའི་ཚིག་རིས་ཙམ་ལ་ཡིད་བརྟན་མེད་པས། རྣམ་རྟོག་དེ་འགགས་ནས་གསལ་སྟོང་དུ་འདུག་གམ། རྣམ་རྟོག་ཡོད་བཞིན་དུ་ནི་གསལ་བ་ཡིན་དུ་ཆུག་ཀྱང་སྟོང་པའི་དོན་མེད་དོ་ཞེས་གཅུན་ལ་བལྟར་བཅུག་པས་རྣམ་རྟོག་གང་ཤར་དེའི་འཆར་སྒོ་མ་འགག་པར་གསལ་བཞིན་དུ་རྟོག་པའི་བྱ་བ་མི་བྱེད་པར་ངོས་བཟུང་རྒྱུ་མེད་པ་ཞིག་དང་། སྣང་བ་ཡང་སྣང་ཆ་མ་འགག་པར་སྣང་ཙམ་ལ་ཨ་འཐས་བདེན་འཛིན་མེད་པར་བརྗོད་ཡུལ་ལས་འདས་པ་ཞིག་ཏུ་གོ་ན་མྱོང་བ་སྐྱེས་པ་ཡིན་ནོ། །དེ་ལྟ་བུའི་གསལ་ལ་ངོས་བཟུང་མེད་པའི་གསལ་སྟོང་། སྣང་ལ་རང་བཞིན་མེད་པའི་སྣང་སྟོང་ལ་སོགས་པ་དེ་ཉིད་ཀྱི་དོན་ལ་མ་ཡེང་བར་སྐྱོང་དུ་བཅུག །འདིར་སྒོམ་ཆེན་པ་ཁ་ཅིག་གིས་འགྱུ་བ་ལ་གཉེན་པོས་བསླེབས་པས་འགྱུ་བ་དེ་ཞིག་ནས་གསལ་སྟོང་དུ་འགྲོ་ཟེར་བ་ནི་རྟོག་པ་དང་སྣང་བ་ཟུང་འཇུག་ཏུ་གཏན་ལ་མ་ཕེབས་པ་སྟེ་གྱི་ནའི་སྒོམ་ཆེན་ནོ། །གཉིས་པ་ལ་བཞི། རྣམ་རྟོག་སེམས་སུ་ཐག་བཅད། སྣང་བའང་སེམས་སུ་ཐག་བཅད། སེམས་གནས་འགྱུའི་རྩ་བ་བཅད། གང་ཤར་སྐྱེ་མེད་དུ་ཐག་བཅད་པའོ། །དང་པོ་ནི། ལུས་གནད་སོགས་སྔར་ལྟར་ལ། སེམས་གསལ་སྟོང་གི་ངང་དུ་མཉམ་པར་བཞག་ལ་དེའི་ངང་ནས་རྣམ་རྟོག་གཅིག་འཕྲོས་སམ་སྤྲོས་ལ། དེ་ལ་བལྟས་ཏེ་རྒྱུའམ་གཞི་ཅི་ལ་བརྟེན་ནས་བྱུང་ལེགས་པར་བརྟག །སེམས་གསལ་སྟོང་གི་ངང་དེ་ཉིད་ལས་བྱུང་སྙམ་ན། མ་ལས་བུ་སྐྱེས་པ་ལྟར་བྱུང་ངམ་ཉི་མ་ལས་འོད་འཕྲོ་བ་ལྟར་རམ་སེམས་དེ་རྣམ་རྟོག་རང་དུ་སོང་ངམ་ཚུལ་ཇི་ལྟར་བརྟག །དེའང་ཞེ་སྡང་གི་རྣམ་པར་སྣང་ན་ཞེ་སྡང་དེ་ཉིད་ཀུན་དཀྲིས་དྲག་པོ་བདེན་འཛིན་དང་བཅས་པར་སྣང་ངམ། ཞེ་སྡང་ལྟ་བུའི་རྣམ་པ་ཙམ་ལ་ངོ་བོ་ངོས་བཟུང་རྒྱུ་མེད་དུ་སྣང་སོགས་ལེགས་པར་བལྟ། མཐར་ཇི་ལྟར་སོང་བལྟས་ལ་རྟོག་པ་དེ་བཀག་གམ་སངས། བཀག་ན་སུས་བཀག །རྐྱེན་གང་གིས་བཀག །སངས་ན་རྐྱེན་གྱིས་སངས་སམ། རང་སངས་ལ་སོང་བརྟག །དེ་བཞིན་དུ་རྣམ་རྟོག་ཕྲ་རགས་ཐམས་ཅད་ལ་གོང་ལྟར་བརྟག་དཔྱད་བྱའོ། །དེ་ལ་ལོག་ཤེས་འདུག་ན་གནོད་བྱེད་བཏང་ཞིང་ཕྱོགས་ཙམ་བསྟན་ལ་སླར་བརྟག་ཏུ་བཅུག །འདི་ན་འདི་བཞིན་བྱུང་དང་དབྱིབས་རྣམ་འགྱུར་འདིར་གནས་སོགས་ཐ་མ་འདིར་སོང་མ་རྙེད་ཀྱང་དོན་དུ་རྣམ་རྟོག་དང་སེམས་ཐ་དད་ཕྱི་ནང་གཉིས་འཛིན་གྱི་བློ་ཞིག་ནས་རྣམ་རྟོག་སྣ་ཚོགས་པ་རྣམ་པ་ཅིར་སྣང་ངོ་བོ་ངོས་བཟུང་མེད་པ་སྣང་སྟོང་རང་ཤར་རང་གྲོལ་དུ་རིག་ནས་སེམས་ཀྱི་གོ་མ་འགག་པས་སེམས་རྣམ་རྟོག་རང་དུ་ཤར་བའམ། དེར་སྣང་བ་ཙམ་དུ་ངེས་ནས་རྣམ་རྟོག་དང་སེམས་དབྱེར་མེད་དུ་ཐག་བཅད་དགོས་ལ། དཔེར་ན་ཆུ་རླབས་ལྟར་རྣམ་རྟོག་དང་སེམས་ཀྱང་རྣམ་རྟོག་ཤར་ཙམ་ཉིད་ནས་ངོས་བཟུང་མེད་པའི་སེམས་གསལ་སྟོང་ལས་མ་འདས་ཤིང་། སེམས་ཀྱང་འཆར་སྒོ་མ་འགག་པའི་རྣམ་རྟོག་སྣ་ཚོགས་པར་ཤར་བ་དེར་ཤར་ཡང་ངོ་བོ་ངོས་བཟུང་མེད་པའི་སེམས་གསལ་སྟོང་ལས་མ་གཡོས་པར་ཁོ་ཐག་ཆོད་ན། རྣམ་རྟོག་སྣ་ཚོགས་པ་སེམས་སུ་ངེས་པའི་མྱོང་བ་ཐོན་དགོས་ཤིང་། དེ་བཞིན་སྐྱིད་སྡུག་གི་རྟོག་པ་སྤྲོས་ནས་དེ་ཉིད་ལ་ཁྱད་ཅི་འདུག་ལྟ་བ་སོགས་རྒྱབ་བསྣོལ་གྱི་རྟོག་པ་ཡང་ཡང་ཐག་ཆོད་པར་བྱའོ། །གཉིས་པ་ནི་ལུས་གནད་སྔར་ལྟར་ལ། སེམས་གསལ་སྟོང་གི་ངང་ནས། གཟུགས་སྣང་གང་རུང་ཞིག་ལམ་གྱིས་འཆར་དུ་བཅུག་པ་ལ་བལྟས་ནས། དེའི་བྱུང་གནས་འགྲོ་གསུམ་ལ་གོང་ལྟར་བརྟག །གཟུགས་སྣང་དེ་དང་སེམས་གཉིས་ཐ་དད་དུ་སྣང་ངམ་གཅིག་དུ་འདུག་ཐ་དད་ན་ཕན་ཚུན་ཕྱི་ནང་སྟེང་འོག་ལྟ་བུར་འདུག་གམ་དེ་ལྟར་འདུག་ན་རང་ཚུགས་ཐུབ་པའི་ངོ་བོ་སོ་སོར་གྲུབ་པ་འདུག་གམ་དེར་སྣང་བ་ཙམ་དུ་འདུག །སེམས་དེར་སྣང་བ་ཙམ་ལས་སེམས་གཅིག་ལས་མེད་པར་ཐ་དད་དུ་འགག་པར་བརྟག །གཟུགས་སྣང་དང་སེམས་གཅིག་ན་སེམས་གཟུགས་སྣང་དུ་སོང་ནས་གཅིག་གམ་གཟུགས་སྣང་སེམས་དུ་སོང་ནས་གཅིག་སོགས་བརྟག་ཏུ་བཅུག །དེ་ལ་ལོག་ཤེས་འདུག་ན་སྐྱོན་བཏང་ཞིང་ཕྱོགས་ཙམ་བསྟན་ལ། གཟུགས་སྣང་ཐམས་ཅད་སེམས་ཀྱི་སྣང་ཆ་ཙམ་དུ་ངེས་ནས་གཟུགས་སྣང་སྣ་ཚོགས་པར་སྣང་ཡང་ངོ་བོ་ངོས་བཟུང་དུ་མ་གྲུབ་པར་སྣང་སྟོང་དུ་མྱོང་ཞིང་། སེམས་ཀྱི་རྩལ་མ་འགག་པས་གཟུགས་སྣང་ཙམ་དུ་རིག་ནས་གཟུགས་སྣང་ཕྱིར་མ་ལུས། སེམས་ནང་དུ་མ་ལུས་པར་སྣང་སེམས་དབྱེར་མེད་དུ་ཐག་ཆོད་དགོས་ལ། དཔེར་ན་རྨི་ལམ་གྱི་གཟུགས་ནི་རྨི་ལམ་གྱི་ཤེས་པ་ལས་མ་འདས་ཤིང་རྨི་ལམ་གྱི་གཟུགས་དང་རྨི་ལམ་གྱི་ཤེས་པ་དབྱེར་མེད་པ་ལྟ་བུའོ། །དེ་ཡང་གནས་སྐབས་སུ་སྤྱི་མཐུན་གྱི་ལས་ལ་གྲུབ་པ་ཡུལ་རྐྱེན་གྱི་སོ་སོར་སྣ་ཚོགས་པ་སྣང་བ་ནི༑ དཔེར་ན་ཤེལ་དྭངས་པ་ཞིག་ཡུལ་རྐྱེན་སྔོན་པོ་སོགས་ཁ་དོག་སྣ་ཚོགས་སུ་སྣང་བ་ཙམ་ལས་ངོ་བོ་ཤེལ་དྭངས་པ་ལ་འགྱུར་བ་མེད་པ་ལྟ་བུ་གོ་མ་འགག་པའི་སེམས་ལས་རྩལ་ཡུལ་རྐྱེན་སྣ་ཚོགས་དང་འཕྲད་ན་སྣ་ཚོགས་སུ་སྣང་ཙམ་ལས་ངོ་བོ་སེམས་ལས་གཞན་དུ་མ་སོང་བར་ཐག་ཆོད་ནས་སྣང་བ་སྣ་ཚོགས་སེམས་སུ་ངེས་པའི་མྱོང་བ་ཐོན་དགོས་སོ། །དེ་བཞིན་དུ་མཛེས་མི་མཛེས་སོགས་རྒྱབ་འགལ་གྱི་སྣང་བ་གོང་ལྟར་བརྟགས་ནས། གཟུགས་ཀྱིས་མཚོན་ནས་སྒྲ་གྲགས་སྟོང་། དྲི་ཚོར་སྟོང་། རོ་མྱོང་སྟོང་། རེག་བྱ་རེག་སྟོང་སོགས་སུ་ངེས་པ་རྙེད་པ་གོ་ཡུལ་དུ་མ་ལུས་པ་གལ་ཆེའོ། །གསུམ་པ་ནི། ལུས་གནད་གོང་ལྟར་ལ། སེམས་གསལ་སྟོང་གི་ངང་དུ་ལྷན་ནེ་གནས་སུ་བཅུག་སྟེ་དེ་ལ་གཅེར་གྱིས་བལྟས་ནས་བརྟག ༑ཡང་གནས་པའི་ངང་ནས་འགྱུ་བ་ཞིག་འགྱུར་བཅུག་ཏེ་དེ་ལ་བརྟག །དེ་ནས་གནས་པ་དང་འགྱུ་བའི་བྱུང་གནས་འགྲོ་གསུམ་ངོ་བོ་ངོས་བཟུང་གི་ཁྱད་པར་ཅི་འདུག་བརྟག །ལྷན་ནེར་གནས་པ་དང་ཡེར་གྱིས་འགྱུ་བའི་ཁྱད་པར་འདུག་ན། དེ་གཉིས་རང་ལ་བཟང་ངན་དང་སྟོང་མི་སྟོང་དང་ངོ་བོར་གྲུབ་མ་གྲུབ་ངོས་བཟུང་ཡོད་མེད་སོགས་ཁྱད་པར་ཅི་འདུག་བལྟ། ཁྱད་པར་མི་འདུག་ན་གཅིག་ནས་ཁྱད་པར་མེད་དམ་ཐ་དད་ཀྱང་མཚུངས་ནས་ཁྱད་པར་མེད་བརྟག །གཅིག་ན་ཐོག་མཐའ་བར་གསུམ་གང་དུ་གཅིག་བརྟག །མཚུངས་ན་ཇི་ལྟར་མཚུངས་ལ་སོགས་པ་བརྟག་དཔྱད་བྱེད་དུ་བཅུག །ལོག་ཤེས་འདུག་ན་སྐྱོན་བཏང་ཞིང་སུན་ཕྱུང་ལ་ཟུར་ཙམ་བསྟན། ལྷན་ནེར་གནས་ན་དང་ཡེར་གྱིས་འགྱུ་བ་གཉིས་ཐ་དད་དུ་འཛིན་པ་ལས་ལོག་སྟེ། གཉིས་ཀ་སེམས་ཉིད་གཅིག་པུ་རྩ་བྲལ་ངོས་བཟུང་མེད་པར་རང་རིག་རང་དག་གསལ་སྟོང་ངོ་བོ་གཅིག་པར་མྱོང་ནས། དེ་གཉིས་གང་བྱུང་ཡང་དགག་སྒྲུབ་སྤང་བླང་མི་དགོས་པར་གནས་ན་གནས་ཐོག་འགྱུ་ན་འགྱུ་ཐོག་ཏུ་གསལ་སྟོང་རང་གྲོལ་དུ་ངེས་ཤེས་བསྐྱེད་དགོས་པ་ཡིན་ནོ། །བཞི་པ་ནི། ལུས་གནད་སྔར་ལྟར་ལ། སེམས་གསལ་སྟོང་གི་ངང་ནས་རྣམ་རྟོག་དང་སྣང་བ་སྣ་ཚོགས་ནི་སེམས་འདི་ག་མ་འགག་པའི་རྩལ་དུ་འདུག །དེ་ནི་སེམས་འདི་གའི་རང་བབས་སམ་རང་ཤེས་དེ་ཅི་ལྟ་བུ་ཞིག་འདུག་གཅེར་གྱིས་བལྟས་ལ། འདིའི་རྒྱུ་གང་ལས་བྱུང་། ཚུལ་ཇི་ལྟར་གནས། མཐར་ཅི་འདྲར་སོང་ལེགས་པར་བལྟར་བཅུག །ལོག་ཤེས་འདུག་ན་མཐའ་དགག་ཅིང་ཕྱོགས་བསྟན་ལ་སླར་བརྟག་ཏུ་བཅུག །སེམས་དང་པོ་རྒྱུ་རྐྱེན་ལས་མ་བྱུང་གཞི་གང་ནས་ཀྱང་མ་སྐྱེས་ཡེ་ནས་རྩ་བྲལ། འཕྲལ་གྱི་དབྱིབས་རྣམ་འགྱུར་སོགས་གང་དུ་ཡང་མི་གནས་ཤིང་ངོས་བཟུང་མེད་པར་མཐར་སུས་ཀྱང་བཀག་པ་མེད་པར་རང་སངས་རང་དག་རང་གྲོལ་ལྟ་བུར་འདུག་པ་མྱོང་སྟེ། གདོད་མ་ནས་སྐྱེ་འགག་གནས་གསུམ་གྱི་ངོ་བོ་ངོས་བཟུང་མེད་པར་རང་རིག་སྟོང་པ་ཉིད་ཡིན་པའི་ཡིན་ལུགས་གང་ཤར་གྱི་སེམས་ལ་བཟང་པོས་རྒྱན་མི་འཛུགས་ངན་པས་སྦག་མི་ཚུགས་པས་བཅོས་བསླད་དང་འཕྲི་སྣོན་མི་དགོས་པར་རང་དག་རང་རིག་རང་གྲོལ་དུ་ཐག་ཆོད་པ་ཞིག་དགོས་སོ། །དེ་ལྟར་ལྷག་མཐོང་གི་ལྟ་རྟོགས་དང་གཞིག་གྲོལ་ཐམས་ཅད་ལུས་གནད་དང་སེམས་གསལ་སྟོང་མཉམ་བཞག་གི་སྟེང་ནས་བརྟགས་ཤིང་དཔྱད་ན་ལྷག་མཐོང་གི་ཤེས་རབ་ཀྱིས་མྱོང་ལ་རྟོག་བཏགས་ཀྱི་བློས་དཔྱད་ན་དོན་སྤྱི་ཙམ་རྟོགས་སྲིད་ཀྱང་མྱོང་བ་མི་ཐོན་ནོ། །འདི་ལ་ངེས་ཤེས་ཐག་ཆོད་མ་སྐྱེས་ན་ངོ་སྤྲད་ཀྱང་ཕྱིས་མི་འཕེལ་ཞིང་གཞན་ལ་འཇུག་པའི་སྙིང་རུས་བསྐྱེད་ནས་བསྒོམས་ཀྱང་ཞི་གནས་ཙམ་པོ་བའི་ཐོག་ཏུ་འཁོོར་ནས་ཉམས་ལ་ཞེན་པས་ལོ་མང་པོར་འབད་ཀྱང་ཆོས་སྐུའི་ལག་རྗེས་འཇོག་མི་ནུས་སོ། །དེ་ཡང་རབ་རྟོགས་པ་ཐོབ་པ། འབྲིང་མྱོང་བ་སྐྱེས་པ། ཐ་མས་ཀྱང་གོ་བ་བརྟན་པོ་ཐོབ་པ་ཞེས་ཟེར་ནའང་སྔ་མ་གཉིས་མ་གཏོགས་གོ་བ་བརྟན་པོས་སྐབས་འདིར་གོ་མི་ཆོད་དོ། །འདིའི་སྐབས་སུ་སློབ་མ་འཆད་མཁས་ཀྱང་མྱོང་བ་མ་སྐྱེས་པ་དང་། མྱོང་བ་སྐྱེས་ཀྱང་འཆད་མི་ཤེས་པ་འོང་སྲིད་པས་བླ་མས་མཐའ་གཅུན་ཞིང་ཕྱོགས་སྟོན་པའི་སྒོ་ནས་འཁྲིད་མཁས་དང་མགོ་གཡོག་ལ་དྲི་མཁས་བྱ། མྱོང་བ་དགའ་རབ་སྐྱེས་འདུག་ནའང་ཁ་ཡང་གི་ངོ་སྤྲོད་བྱ་ཤོར་དུ་སོང་བ་ཡེ་མི་བྱ། ཁ་ཅིག་ཞི་ལྷག་ཟུང་འཇུག་གི་རྟོགས་པ་ཁྱད་པར་ཅན་རྒྱུད་ལ་མ་སྐྱེས་པར་གནས་ཆ་ཙམ་ལ་བརྟེན་ནས་རྣལ་འབྱོར་བཞིའི་ངོ་སྤྲོད་བྱེད་པ་མཐོང་བ་ནི་ཤིན་ཏུ་ནོངས་སོ༑ ༑ཡང་ལྷག་མཐོང་ལ་མྱོང་བ་གཏན་མི་སྐྱེ་ན་རེ་ཞིག་ཞི་གནས་དེ་ཉིད་གསལ་རིག་ཐོན་པ་སྐྱོང་དུ་བཅུག་ལ་སྐབས་ཤིག་ན་འཁྲིད་པས་དོན་འགྲུབ་ཅིང་མྱོང་བ་བརྟན་པོ་ཡོང་བ་ཡང་ཡོད་དོ༑ ༑གཉིས་པ་ངོ་སྤྲོད་པའི་རིམ་པ་ལ་སྒྲུབ་བརྒྱུད་གོང་མའི་བཞེད་སྲོལ་རྣམ་གྲངས་དུ་མར་འདུག་ཀྱང་འདིར་ལྷན་སྐྱེས་གསུམ་ངོ་སྤྲོད་པའི་ཁོངས་སུ་ཐམས་ཅད་འདུ་ཞིང་འཁྱེར་བདེ་བའི་ཕྱིར། དེ་ལའང་གཉིས། ངོ་སྤྲོད་པའི་རིམ་པ་དངོས་དང་། སྐྱོན་བསལ་ཞིང་སྒོམ་ངོས་བཟུང་བའོ། །དང་པོ་ལ་གསུམ། སེམས་ཉིད་ལྷན་སྐྱེས། རྣམ་རྟོག་ལྷན་སྐྱེས། སྣང་བ་ལྷན་སྐྱེས་གསུམ་ངོ་སྤྲོད་པའོ། །དང་པོ་ནི། བླ་མས་ངོ་སྤྲོད་གདབ་པའི་ཚེ་སློབ་མ་དེ་ག་མིན་པ་གཞན་ཕག་ཏུའང་མི་བཞག་པར་ལུས་གནད་སྔར་ལྟར་བྱེད་དུ་བཅུག་ནས། ཁྱོད་ཀྱི་སེམས་མ་བཅོས་པ་རང་ལུགས་སུ་བཞག་པའི་ཚེ་རྣམ་རྟོག་ཕྲ་རགས་ཐམས་ཅད་རང་སར་ཞི་ནས་སེམས་རང་ལུགས་སུ་ལྷན་གྱིས་གནས་པ་ཞིག་འདུག་གམ། ཞེས་ལྟར་བཅུག་དེ་ལ་ཞི་གནས་ཟེར་བ་ཡིན། དེའི་ངང་ནས་སེམས་རྨུགས་པ་དང་། ལུང་མ་བསྟན་འཆལ་བར་མ་སོང་བར་སེམས་ཀྱི་ངོ་བོ་འདི་འདྲ་ཞེས་ངག་ཏུ་སྨྲ་མི་ཚུགས་པར་སེམས་ཀྱིས་བསམ་དུ་མེད་པ་ངོས་བཟུང་ཐམས་ཅད་དང་བྲལ་བ་གསལ་ལ་མ་འགག་པ་རང་གི་རིག་པའི་ཤེས་པ་དྭངས་སེང་ངེ་བ་མྱོང་རྒྱུ་མེད་པའི་མྱོང་རྒྱུ་འདྲ་བ་ཞིག་འདུག་གམ་མཉམ་བཞག་གི་ངང་ནས་ལྟོས་དང་ཞེས་ལྟར་བཅུག ༑དེ་ལ་ལྷག་མཐོང་ཟེར་བ་ཡིན། དེ་གཉིས་ཀྱང་བརྗོད་བྱ་སོ་སོར་བྱས་ཀྱང་དོན་དུ་ཐ་དད་མེད་པར་ཞི་གནས་དེ་ཡང་ངོས་བཟུང་མེད་པའི་རང་རིག་རང་གསལ་གྱི་ལྷག་མཐོང་ཁོ་ནར་འདུག་གམ། ལྷག་མཐོང་དེ་ཡང་རང་ལུགས་སུ་གནས་ཤིང་རྣམ་རྟོག་གི་མཚན་མས་མི་གོས་པའི་ཞི་གནས་རང་དུ་འདུག་གམ་མཉམ་བཞག་གི་ངང་ནས་ལྟོས་དང་ཞེས་ལྟར་བཅུག །དེ་ལ་ཞི་ལྷག་ཟུང་འབྲེལ་ཟེར། དེ་གཉིས་ཀ་སེམས་ཉིད་སྐད་ཅིག་མའི་ཐོག་ཏུ་ཚང་བ་ཡིན། འདི་མྱོང་ནས་ངོ་ཤེས་པ་ལ་སྒོམ་སྐྱེས་པ་ཟེར། འདི་ནི་སངས་རྒྱས་ཀྱི་དགོངས་པ་སེམས་ཅན་གྱི་སེམས་ཉིད་སྐྱེ་མེད་ཆོས་སྐུ་གཤིས་བབས་ཀྱི་གནས་ལུགས་ལྷན་སྐྱེས་ཀྱི་སེམས་གཉུག་མའི་ཤེས་པ་ཕྱག་རྒྱ་ཆེན་པོ་སོགས་མིང་གི་རྣམ་གྲངས་མང་ཞིང་། བཀའ་ལུང་མདོ་རྒྱུད་བསྟན་བཅོས་མན་ངག་ཐམས་ཅད་ཀྱང་འདིའི་ཐོག་ཏུ་གཞོལ་ཞིང་འབབ་པ་ཡིན་ནོ། །དོན་དྲིལ་ན་སེམས་ཉིད་རང་བབས་སུ་བཞག་པས་རྟོག་པ་རང་སར་གྲོལ་ནས་ངོས་བཟུང་མེད་པའི་རང་རིག་རང་གསལ་གྱི་སེམས་ལྷན་སྐྱེས་དེའི་ངང་དུ་རྩེ་གཅིག་མ་ཡེང་བར་ཞོག་ཅིག །ཐུན་མཚམས་ཀྱི་སྤྱོད་ལམ་རྣམས་སུ་ཡང་དེའི་དྲན་པ་མ་ཡེང་བ་ཅི་ཐུབ་གྱིས་ལ་ཞག་འགའ་འཇུར་ཐོན་པར་བསྒོམ་པ་གལ་ཆེའོ༑ ༑དེ་མིན་ཐབས་སྣ་ཚོགས་ཀྱིས་ངལ་ངལ་དུབ་དུབ་ཏུ་བཙལ་བའི་སེམས་ངོ་མཐོང་བ་འདི་བོར་ཉན་ཤིན་ཏུ་ཆེའོ། །ཞེས་མགོ་གཡོག་གིས་སེམས་གཅུན་ལ་ཞག་འགའ་ལ་བསྒོམ་དུ་བཅུག་གོ༑ ༑གཉིས་པ་ནི། སྔར་བཞིན་མདུན་དུ་ལུས་གནད་བྱེད་དུ་བཅུག་ལ་ཁྱོད་རང་སེམས་རང་བབས་སུ་བཞག་ན་རྣམ་རྟོག་ཞི་ནས་ངོས་བཟུང་མེད་པའི་སེམས་གསལ་སྟོང་གི་ངོ་བོ་ལ་མ་ཡེང་བར་གཅེར་གྱིས་ལྟོས་ལ། དེའི་ངང་ནས་དགའ་སྐྱིད་ལྟ་བུའི་རྣམ་རྟོག་ངར་དང་བཅས་པ་ཞིག་བསྐྱེད་ལ་དེའི་ངོ་བོ་ལ་གསལ་སྟོང་གི་ངང་ནས་གཅེར་གྱིས་ལྟོས། རྣམ་རྟོག་དེ་ཡང་ངོས་བཟུང་མེད་པའི་གསལ་སྟོང་དུ་འདུག་གམ། སེམས་ཉིད་ལྷན་སྐྱེས་ཀྱི་ངོ་བོ་དང་ཁྱད་མེད་དེ་གར་འདུག་གམ། ལྟོས་དང་ཞེས་ལྟར་གཞུག་གསལ་སྟོང་དུ་འདུག་ཁྱད་པར་མི་སྣང་ཟེར་ཡང་རྣམ་རྟོག་དེ་སངས་ནས་གསལ་སྟོང་དུ་འདུག་གམ། རྣམ་རྟོག་དེ་སྒོམ་གྱི་སྟེང་དུ་ཚུར་བཞག་པས་གསལ་སྟོང་དུ་འདུག་གམ། རྣམ་རྟོག་དེ་ག་གསལ་སྟོང་དུ་འདུག་དྲིས་པས། སྔ་མ་གཉིས་ལྟར་འདུག་ཟེར་ན་སྔར་སྒྲོ་འདོགས་མ་ཆོད་པ་ཡིན་པས། ཞག་འགའ་ཐག་གཅོད་དུ་བཅུག །ཕྱི་མ་ལྟར་འདུག་པ་མྱོང་ན་རྣམ་རྟོག་གི་ངོ་བོ་མཐོང་བ་ཡིན་པས་ངོ་སྤྲོད་པ་ནི༑ ཁྱོད་ཀྱིས་རྣམ་རྟོག་གི་ངོ་བོ་ལ་བལྟས་པས་རྣམ་རྟོག་སངས་མ་དགོས་ཚུར་སྒོམ་ལ་གཅུར་མ་དགོས་པར་རྣམ་རྟོག་དེ་ག་ངོས་བཟུང་མེད་པར་གསལ་སྟོང་དུ་རྗེན་ནེ་འདུག་པ་དེ་ཀ་རྣམ་རྟོག་ལྷན་སྐྱེས་ཀྱི་ངོ་བོ་མཐོང་བའམ། རྣམ་རྟོག་ཆོས་སྐུར་ཤར་བ་ཟེར། སྔར་རྣམ་རྟོག་གི་ངོ་བོ་གཏན་ལ་ཕབ་དུས་དང་གནས་འགྱུའི་རྩ་བ་བཅད་དུས་ལྟར་ངོས་བཟུང་མེད་པའི་སེམས་རང་རིག་རང་གསལ་གཅིག་པུ་དེ་མིན་པ་མང་པོ་མེད། ཆུ་དང་རླབས་ཀྱི་དཔེ་ལྟ་བུ་ཡིན། དེས་ན་གནས་འགྱུ་ལ་ཁྱད་འདུག་གམ་རྟོག་པ་དང་མི་རྟོག་པ་ལ་ཁྱད་འདུག་གམ། མི་རྟོག་པ་ལྷན་ནེར་གནས་པ་ལ་བཟང་རྒྱུའམ་དགའ་རྒྱུ་དང་རྣམ་རྟོག་འཕྲོས་པ་ལ་ངན་རྒྱུའམ་མི་དགའ་བ་དགོས་པ་འདུག་གམ། འདིའི་མཚང་མ་རིག་ན་སྒོམ་གྱི་མུ་གེ་ཕོག་པ་ཡིན་པས་ཕྱིན་ཆད་རྣམ་པར་རྟོག་པ་མ་སྐྱེས་ན་མ་སྐྱེས་པའི་ངང་དུ་སྐྱོང་ལ་ཆེད་དུ་བསྐྱེད་མི་དགོས། སྐྱེས་ན་སྐྱེས་པའི་ངང་དུ་སྐྱོང་ཆེད་དུ་དགག་མི་དགོས། གནས་འགྱུ་གཉིས་ལ་ཉེ་རིང་མ་བྱེད། རྣམ་རྟོག་འདིས་རྣམ་རྟོག་ཐམས་ཅད་ལ་འགྲེ་བ་ཡིན། འོན་ཀྱང་རེ་ཞིག་རྣམ་རྟོག་ལམ་དུ་འཁྱེར་ཞིང་རྣམ་རྟོག་མ་སྐྱེས་ནའང་ཆེད་དུ་སྤྲོས་ལ་ངོ་བོ་སྐྱོང་། དེ་མིན་རྣམ་རྟོག་གི་ངོ་བོ་མཐོང་བས་འདིར་ཤོར་དོགས་ཡོད་པས་ཞག་འགའ་འབུངས་ལ་སྐྱོངས་ཤིག །ཅེས་བསྒོམ་ཞིང་ཞག་འགའ་སྐྱོང་དུ་བཅུག་གོ། །གསུམ་པ་ནི། ལུས་གནད་གོང་ལྟར་བཅས་ལ། སེམས་ངོ་བོ་མཉམ་བཞག་གི་སྟེང་ནས་རིའམ་ཁང་ཁྱིམ་མི་ལ་སོགས་པའི་གཟུགས་སྣང་གང་རུང་བཀྲ་ལམ་པ་འཆར་དུ་བཅུག་ལ། ཤར་བ་དེ་ལ་གཅེར་གྱིས་བལྟས་པའི་ཚེ་གཟུགས་སུ་སྣང་བ་དེ་དག་ངོས་བཟུང་མེད་པ་གསལ་སྟོང་དུ་འདུག་གམ། སེམས་ཉིད་ཀྱི་ངོ་བོ་གསལ་སྟོང་དུ་འདུག་དེ་གཉིས་ལ་ཁྱད་ཅི་འདུག་ལྟར་བཅུག །ཁྱད་མེད་པར་ངོས་བཟུང་མེད་པའི་གསལ་སྟོང་དུ་འདུག་ཟེར་ཡང་། སྣང་བ་ཤར་བའི་གཟུགས་དེ་འགགས་ནས་གསལ་སྟོང་དུ་འདུག་གམ། གཟུགས་དེ་ག་གསལ་སྟོང་དུ་བསྒོམས་པས་གསལ་སྟོང་དུ་འདུག །གཟུགས་སྣང་དེ་ག་གསལ་སྟོང་དུ་འདུག་དྲིས་པས། སྔ་མ་གཉིས་ལྟར་ཟེར་ན་སླར་བསྒོམ་དུ་བཅུག་ལ་ཐག་བཅད། ཕྱི་མ་ལྟར་གཟུགས་ཀྱི་རྣམ་པ་དེ་ག་ལམ་གྱི་སྣང་བ་སྣང་ཆ་མ་འགག་པར་སྣང་ཙམ་ལ་ངོས་བཟུང་མེད་པར་གསལ་སྟོང་དུ་འདུག་པར་མྱོང་ན། ངོ་སྤྲོད་པ་ནི། ཁྱོད་ཀྱི་རི་དང་ཁང་ཁྱིམ་ལྟ་བུའི་སྣང་བ་བཀྲ་ལམ་གྱིས་ཤར་བའི་ཚེ་ཇི་ལྟར་སྣང་བའི་སྣང་ཆ་དེ་ཉིད་ཡལ་བའམ་བཀག་མ་དགོས་པར་སྣང་བ་དེ་ཉིད་སྣང་བཞིན་དུ་ངོས་བཟུང་མེད་པར་གསལ་སྟོང་དུ་འདུག་པ་དེ་སྣང་བའི་ངོ་བོ་མཐོང་བ་ཡིན། སྣང་བའི་ངོ་བོ་ལྟ་དུས་དང་སྔར་སྣང་བ་སེམས་སུ་ཐག་བཅད་དུས་སྒྲོ་འདོགས་བཅད་པ་ལྟར། སྣང་བ་ཕྱི་ན་མེད། སེམས་ཉིད་ནང་ན་མེད། སེམས་གསལ་སྟོང་དེ་ཉིད་སྣང་བར་ཤར་བ་མ་གཏོགས་གཞན་མེད་པས་སྣང་བ་ཤར་ཙམ་ཉིད་ནས་ངོས་བཟུང་མེད་པའི་སྣང་སྟོང་རང་གྲོལ་ཉིད་ཡིན༑ སྣང་ལ་ངོས་བཟུང་མེད་པའི་སྣང་སྟོང་དུ་རྗེན་ལྷང་བ་འདི་ག་སྣང་བ་ལྷན་སྐྱེས་ཀྱི་ངོ་མཐོང་བའམ་སྣང་བ་ཆོས་སྐུར་ཤར་བ་ཟེར། དེས་ན་སྟོང་པ་བཟང་རྒྱུ་མེད། སྣང་བ་ངན་རྒྱུ་མེད། སྣང་བ་སྣང་ཐོག་ཏུ་སྐྱོང་ཆེད་དུ་སྣང་ཆ་མི་འགོག །སྟོང་ན་སྟོང་ཐོག་ཏུ་སྐྱོང་ཆེད་དུ་སྣང་ཆ་མ་སྒྲུབ་པར་གང་ཤར་སྒོམ་དུ་འཁྱེར། སྤང་བླང་དང་བཅས་བཅོས་བྱ་མི་དགོས། ཉམས་ལེན་གྱི་དྲན་པས་སླེབས་ན་སྣང་སྲིད་ཐམས་ཅད་ཆོས་སྐུ་ཕྱག་རྒྱ་ཆེན་པོ་ཡིན་པས་ད་ཕྱིན་ཆད་སྣང་སྟོང་ལ་ཉེ་རིང་དང་དགག་སྒྲུབ་མེད་པར་སྐྱོངས། འོན་ཀྱང་རེ་ཞིག་སྣང་བའི་འཆར་སྒོ་གཟུགས་ལ་སོགས་པ་མི་འདྲ་བ་སྣ་ཚོགས་འཆར་དུ་བཅུག་ལ་སྣང་ལ་ངོས་བཟུང་མེད་པའི་ངོ་བོ་སྐྱོང་བ་ལ་མ་ཡེང་བར་བྱའོ། །ཞེས་ཞག་འགའ་བསྒོམ་དུ་བཅུག །ངོ་སྤྲོད་འདི་གསུམ་ལ་སྤྲོ་ན་ལུང་འདྲེན་ཙམ་ཡང་བྱ། གཞན་བློ་ཆུང་མགོ་འཁོར་བའི་དོགས་པས་ལུང་འདྲེན་དང་ཁ་བཤད་གཙོ་བོར་བྱ་མི་དགོས། ཉམས་མྱོང་གི་ཐོག་ནས་འཁྲིད་པ་གལ་ཆེའོ། །གཉིས་པ་སྒོམ་སྐྱོན་བསལ་ཞིང་སྒོམ་ངོས་བཟུང་བ་ལ། ནོར་ས་དང་སྒོམ་སྐྱོན་བཤད་པ་དང་། སྒོམ་སྐྱོན་མེད་གཤིས་སམ་བབས་ཀྱི་གནས་ལུགས་བསྟན་པའོ། །དང་པོ་ནི། སེམས་གནས་ཆ་ཙམ་གཙོ་བོར་བཟུང་བའི་སྣང་བའི་གསལ་ཆ་ཅི་ཡང་མེད་པར་དགག་པ་ནི། ཞི་གནས་ཏིང་པོ་ཞེས་ཤིན་ཏུ་སྐྱོན་ཆེ་ལ། མ་བགགས་ཀྱང་ཝལ་ཝལ་པོ་གྱུར་ནས་མི་གསལ་བ་ནི་ལྟེམ་པོ་ཞེས་སྐྱོན་ཅན་ནོ། གཞན་ཡང་ཚོར་བ་མེད་པའི་དྲན་མེད་དུ་འདུག་པ་ནི། ལུང་མ་བསྟན་དང་། རྣམ་རྟོག་སྔ་མ་འགགས་ཕྱི་མ་མ་སྐྱེས་ཀྱི་བར་དུ་ཤེས་པ་ཧད་པོ་ལ་སྒོམ་དུ་འཛིན་པ་ལྷག་མཐོང་གིས་མ་ཟིན་པ་དང་། ཟིན་ཀྱང་ཕྱག་ཆེན་སྐྱོང་བ་དེ་ལས་མ་གཡོས་པར་འདོད་པ་སྒོམ་གྱི་མུ་གེ་དང་། སེམས་བདེ་ལྷན་གྱིས་གནས་པ་ཙམ་ལ་སྒོམ་དུ་རེ་བ་ལྷག་མཐོང་གིས་མ་ཟིན་པ་དང་། ཟིན་ཀྱང་འཆར་སྒོ་འགོག་ཅིང་མ་འགགས་ཀྱང་དགྲར་འཛིན་པ་དང་། དུས་གསུམ་གྱི་རྟོག་པ་གང་ཡང་ཡིད་ལ་མི་བྱེད་པར་སྟོང་པ་ཁོ་ནར་སྒོམ་དུ་འཛིན་པ་ལྷག་མཐོང་གིས་མ་ཟིན་པ་སྣང་ཆ་བཀག་པའི་སྐྱོན་ཅན་དང་། གང་སྣང་ཅི་ཤར་ཐམས་ཅད་བདེན་མེད་ཀྱི་འཛིན་སྟངས་དང་མ་བྲལ་བར་སྐྱོང་བའི་དངོས་མེད་དུ་འཛིན་པ་དང་། དྲན་མེད་སྣང་བ་ཐམས་ཅད་ལ་དགག་སྒྲུབ་མི་བྱ་བ་བཏང་སྙོམས་སུ་གནས་པ་ཙམ་སོགས་འདི་ལྟ་བུའི་སྒོམ་རྣམས་ནི་ཕྱག་ཆེན་གྱི་སྒོམ་དུ་སྒྲུབ་བརྒྱུད་གོང་མ་རྣམས་མི་བཞེད་ལ། དེ་དག་སོ་སོའི་སྐྱོན་གྱི་འབྲས་བུ་ངན་པ་རེ་རེ་ཡོད་ཀྱང་འདིར་ཡི་གེར་འཇིགས་ནས་མ་བྲིས་ལ། གཞན་ཡང་སེམས་གསལ་བ་མི་རྟོག་པ་ལ་སྒོམ་དུ་བཟུང་ན་རྟོག་པ་རང་སར་ཞི་ནས་རིག་པ་རང་གསལ་ངོས་བཟུང་མེད་པར་སྒོམ་འདྲ་རུང་དུ་ཡོད་ཀྱང་། མི་རྟོག་པ་ཅི་ནས་ཀྱང་དགོས་པ་འདོད་པས་ཕྱོགས་རེ་བ་ཙམ་དང་། རྣམ་རྟོག་འཕྲོ་བའི་ཚེ་དེའི་འཕྲོ་བཅད་ནས། སེམས་གསལ་ལ་མི་རྟོག་པར་འཇོག་པར་འདོད་པའང་ཕྱོགས་རེར་ཟད་ཅིང་། དེ་གཉིས་ཀ་འགྱུ་བ་དང་སྣང་ཆ་གཏན་ལ་མ་ཕབ་པས་སྤྱི་བརྟོལ་ཙམ་མོ། ཡང་དྲན་རིག་ཏུ་རེར་བྱས་ནས་སེམས་གསལ་སྟོང་ཁོ་ན་སྒོམ་དུ་འཛིན་པ་དེ་ཉིད་སྒོམ་ཡིན་ཡང་དྲན་རིག་གང་ཤར་སྐྱོང་བ་རླབས་ཆེ་ན་ལྷུག་པར་འཇོག་པ་མེད་པས་ལྷོད་ཆ་མེད་པར་ཧ་ཅང་སྒྲིམ་ཐལ་བའི་ཕྱོགས་རེ་བ་ཙམ་མོ། །དེ་ལྟར་ན་སྒོམ་རྣམ་དག་ཡིན་མིན་གྱི་གནད་མ་འཆུག་པ་ཤིན་ཏུ་གལ་ཆེ་ཞིང་ཕྱོགས་རེ་བ་ཙམ་ཡར་འཕེལ་དུ་འགྲོ་བའི་ཡོན་ཏན་ཡོད་ཀྱང་སྐྱོང་མ་བདེ་ན་སྒོམ་དང་སྣ་སུན་བྱུང་དོགས་ཡོད་པས་སྣང་ཐོག་སྟོང་ཐོག་གནས་ཐོག་འགྱུ་ཐོག་ཐམས་ཅད་དུ་གྲིམས་ལྷོད་སྣ་ཚོགས་པའི་སྒོ་ནས་བརྡར་ཤ་ཆོད་ཅིང་ངོ་འཕྲོད་པར་སྐྱོང་བདེ་བ་ཞིག་དགོས་པ་ཡིན་ནོ། །གཉིས་པ་ནི། ཐ་མལ་གྱི་ཤེས་པ་མ་ཡེང་བ་ལ་སྒོམ་ཞེས་བཞེད་ཅིང་ཐ་མལ་གྱི་ཤེས་པ་ནི་སེམས་ཀྱི་རང་བཞིན་གཤིས་སམ་བབས་ཀྱི་གནས་ལུགས་ཅི་འདུག་དེ་ག་ཡིན་ཏེ། དེ་ལ་སྤང་བླང་དགག་སྒྲུབ་བཅས་བཅོས་བྱས་ན་ཐ་མལ་གྱི་ཤེས་པ་གཤིས་སམ་བབས་སུ་མི་འགྲོ་བའི་ཕྱིར་རོ། །དེས་ན་སེམས་ཀྱི་རང་བབས་ཅི་འདུག་ཅི་སྣང་ཅི་ཤར་དེ་ག་རང་རིག་དྲན་པས་མ་ཡེང་བར་སྐྱོང་བ་ལ་སྒོམ་སྐྱོན་མེད་ཅེས་མིང་དུ་བཏགས་སོ། །བློས་བཅོས་ནས་སྒོམ་རྒྱུ་སྤུ་ཙམ་ཡང་མེད་དོ། །དེ་ཡང་སྒོམ་རྒྱུ་རྡུལ་ཙམ་མེད་ཅིང་ཡེང་དུ་སྐད་ཅིག་ཀྱང་མི་འཇུག་པ། ཐ་མལ་གྱི་ཤེས་པ་ཡེང་མེད་སོགས་བཤད་ཚུལ་མང་ཡང་དོན་རང་གི་སེམས་གཤིས་བབས་སྐྱོང་བ་ཁོ་ནའོ། །དེས་ན་རང་རིག་དྲན་པས་མ་ཡེང་བར་སེམས་གནས་འགྱུ་གང་ལྟར་བྱེད་ཀྱང་དེ་གའི་ངོ་བོར་རང་བབས་སུ་བསྒོམ་མོ། །འགྱུ་བ་བཀག་ནས་སྟོང་པར་སྒོམ་པ་ནི་ཐལ་ཚབས་ཅན་ནོ། །མདོར་ན་རང་རིག་གི་དྲན་པ་དང་ལྡན་ན་གནས་འགྱུ་ཐམས་ཅད་སྒོམ་ཡིན་ལ་སེམས་ཡེངས་ན་གང་ཡང་སྒོམ་མིན་པས་རེ་ཞིག་དྲན་པ་ལ་རྩིས་སུ་བྱ་ཞིང་། ཇི་ཞིག་ན་དྲན་པ་དང་སེམས་ཀྱི་ངོ་བོ་ཐ་མི་དད་པས་དྲན་པའི་རང་བཞིན་དུ་གྱུར་ནས་བདེ་བ་ཞིག་འོང་ངོ་། །འོ་ན་དང་པོ་ཉིད་ནས་རྟོགས་བྱའི་ཐ་མལ་གྱི་ཤེས་པ་ངོ་སྤྲད་ན་ངལ་བ་ཆུང་ཞིང་དགོས་པ་ཆེ་བ་ལ་ཞི་ལྷག་ནས་རིམ་གྱིས་རྩོལ་བཅས་ཁོ་ན་ནི་ངལ་བ་དོན་མེད་དོ་ཞེ་ན། ཅིག་ཅར་བའི་ལས་ཅན་ཁ་ཅིག་ཙམ་ཡང་དེ་ལྟ་བུས་ཆོག་པ་སྲིད་ཀྱང་། གཞན་ཕལ་ཆེར་རིམ་གྱིས་པ་ཁོ་ན་མང་བས་ཁྲིད་རིམ་ལྟར་དགོས་ཤིང་། ཁྱད་པར་དུ་སྣང་སེམས་ཀྱི་རྩ་བ་ལ་སྒྲོ་འདོགས་མི་ཆོད་ཅིང་། ངོ་བོ་མཐོང་བའི་མྱོང་བ་དང་བཅས་པས་ངེས་ཤེས་མི་འབྱུང་བས་དྲན་པ་གཞན་ཡོད་ཀྱང་རང་གི་དྲན་པ་མེད་པས་མི་འོང་ངོ་། །ཐ་མལ་གྱི་ཤེས་པ་སེམས་ཀྱི་གཤིས་བབས་མ་བཅོས་པ་གཉུག་མའི་སེམས་ཞེས་པའི་ཚིག་དོན་ཡང་འདིར་གནས་ལ། ཁ་ཆར་བུ་ཡུག་ཆབ་རོམ་སེར་བ་འབབ་ཆུ་ལ་སོགས་པ་ཐམས་ཅད་རྒྱ་མཚོ་ཆེན་པོའི་ཀློང་དུ་རོ་གཅིག་པ་ལྟར་ལྟ་བ་རྣམ་དག་སྟོན་པའི་མདོ་རྒྱུད་དང་། རྒྱ་བོད་ཀྱི་མཁས་གྲུབ་རྣམས་ཀྱི་གསུང་རྒྱུན་དང་། བསྒོམ་བྱའི་གནད་ཐམས་ཅད་ཀྱང་ཆོས་ཉིད་འདི་གཅིག་པུའི་སྟེང་དུ་གཞོལ་ཞིང་འབབ་པ་ཁོ་ནར་ངེས་སོ། །དེ་དག་གི་ཉམས་ལེན་སྐྱོང་ཚུལ་ནི། སྒོམ་སྐྱོང་དགོས་ཚུལ། ཁྱད་པར་མཉམ་རྗེས་སུ་སྒོམ་སྐྱོང་དགོས་ཚུལ། གེགས་དང་ཤོར་ས་དང་གོལ་ས་བཅད་པ། སྐྱེ་མེད་དུ་ལ་བཟླས་ཏེ་བོགས་བྱུང་བ། ལམ་འཁྱེར་སྤྱོད་པའི་སྒོ་ནས་རྩལ་སྦྱང་བ། རྟོག་པ་འཆར་ཚུལ་བོགས་འདོན་དང་བཅས་པའོ། །དང་པོ་ནི་སྒོམ་སྐྱེས་པས་མི་ཆོག་ལེགས་པར་སྐྱོང་དགོས། དེ་ཡང་སྒོམ་སྐྱེས་ནས་དེ་ཉིད་མི་སྐྱོང་ཞིང་། བསགས་སྦྱང་གཞན་ལ་འབད་པ་ནི། རྒྱལ་པོས་འབངས་ཀྱི་བྱ་བ་བྱེད་པ་དང་སེང་གེ་ཁྱིའི་ཟླར་སོང་བ་དང་འདྲ་སྟེ་དོན་མེད་དོ། །དེ་ཡང་ཞེན་ལོག་སྒོམ་གྱི་རྐང་པ་ཡིན་པས་འཁོར་བའི་སྡུག་བསྔལ་བསམ་ཞིང་མི་རྟག་ཅིང་སྙིང་པོ་མེད་པ་གང་གིས་ཀྱང་དགོས་པ་མེད་པའི་འཁྲི་བ་བཅད་ལ་ཚེ་དང་སྒྲུབ་པ་མཉམ་པར་བྱ། མོས་གུས་སྒོམ་གྱི་མགོ་བོ་ཡིན་པས་བླ་མ་དང་བཀའ་བརྒྱུད་ཡོངས་ལ་སངས་རྒྱས་དངོས་ཀྱི་འདུ་ཤེས་དང་མ་བྲལ་ཞིང་རེ་ལྟོས་བཅས་ནས་གསོལ་བ་སྙིང་ནས་འདེབས། དྲན་པ་སྒོམ་གྱི་དངོས་གཞི་ཡིན་པས་ཐུན་གྱི་དུས་མིན་གཞན་དུ་བློས་བཏང་མི་བྱ་བར་དུས་ཀུན་ཏུ་རང་རིག་གི་དྲན་པའི་རྒྱང་སོ་དང་མ་བྲལ་བར་བྱ། སྙིང་རྗེ་སྒོམ་གྱི་ཕྲིན་ལས་ཡིན་པས་སེམས་ཅན་ཐམས་ཅད་ལ་བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་ཞིང་སྐྱབས་འོག་ཏུ་བཅུག །རང་ཉིད་སྒོམ་མཐར་མ་ཕྱིན་པར་གཞན་དོན་ལྟར་སྣང་བདུད་ཀྱི་བར་ཆད་དུ་བཟུང་ལ་དབེན་པ་བསྟེན། ཁྲེལ་དང་ངོ་ཚ་སྒོམ་གྱི་གོ་ཆ་ཡིན་པས་ནང་རང་སེམས་དཔང་པོར་བཞག་ཅིང་ཕྱི་ནང་བླ་མ་དཀོན་མཆོག་དང་མཆེད་གྲོགས་ཀྱིས་མི་ཁྲེལ་ཙམ་གྱིས་ཚིག་རེའམ་འདག་སྦྱར་སྨྲ་བཅད་ཁོ་ནས་དུས་འདའ་བར་བྱའོ། །གཉིས་པ་ནི། སྒོམ་སྣ་ཟིན་ནས་རྩེ་གཅིག་ཆེན་པོའི་བར་དུ། མཉམ་རྗེས་མཚན་ཉིད་པ་མེད་པར་བཤད་ཀྱང་སྒོམ་སྐྱོང་བ་ལ་སྤྱིར་རང་རིག་དྲན་པ་མ་ཡེང་ན་ཐམས་ཅད་སྒོམ་ཡིན་པས་མཉམ་རྗེས་མ་འདྲེས་པར་ཐུན་གྱི་དངོས་གཞི་ཐམས་ཅད་མཉམ་བཞག་ཏུ་བྱས་ལ་ངོ་བོ་རྩེ་གཅིག་ཏུ་སྐྱོང་། ཐུན་མཚམས་སོགས་རྗེས་ཐོབ་ཏུ་བྱས་ལ་རྟོག་པ་དང་སྣང་བ་ལམ་དུ་འཁྱེར་ལ་མ་ཡེང་བར་བྱ། དེ་ཡང་ངོ་བོའི་སྐྱོང་ཐབས་སོ་མ་རང་ཐང་ལྷུག་པ་གསུམ་ཞེས་པ་ལུས་ཁོང་གློད། ངག་རླུང་མི་བཙིར། སེམས་གང་ལ་ཡང་རྟེན་མི་བཅའ་ཞིང་། རྩིས་གདབ་མེད་པའི་སོ་མ། སེམས་རང་ལུགས་ངོས་བཟུང་མེད་པར་མ་ཡེང་བར་བཞག་པས་རང་ཐང་། དགག་སྒྲུབ་འབད་རྩོལ་མེད་པར་ཚོགས་དྲུག་རང་བབས་སུ་བཞག་པས་ལྷུག་པ་སྟེ་གནད་གསུམ་ལྡན་དེ་ལ་ཡང་ནང་ཚན་རེ་རེར་གསུམ་གསུམ་དུ་དབྱེ་བས་དགུའམ། ཡང་ན་རྩིས་གདབ་མེད་པར་རང་ལུགས་སོ་མར་བཞག ༑དགག་སྒྲུབ་ཀྱིས་མ་བཅོས་པར་རང་ཐང་དུ་བཞག །རྩོལ་སྒྲུབ་མི་བྱ་བ་ལྷུག་པར་བཞག་སྟེ་གནད་གསུམ་ལྡན་ནོ། །དེ་ཡང་ནམ་མཁའ་ལྟར་དཔངས་བསྟོད་དེ་སྣང་བ་གུ་ཡངས་སེང་། ས་གཞི་ལྟར་རྒྱ་བསྐྱེད་དེ་དྲན་པ་ཁྱབ་ཆེ་བ། རི་བོ་ལྟར་ལྷུན་ཕབ་ལ་སེམས་གཡོ་འགུལ་མེད་པ། མར་མེ་ལྟར་གསལ་སྟོང་ལ་རིག་པ་གསལ་སིང་ངེ་། མན་ཤེལ་ལྟར་དྲི་མ་སྤངས་ལ་ཤེས་པ་རྟོག་མེད་དུ་དྭངས་སེང་ངེ་བཞག་སྟེ་དཔེ་ལྔའམ། ཡང་ན་སྤྲིན་བྲལ་གྱི་ནམ་མཁའ་སྒྲིབ་གཡོགས་མེད་པ་ལྟར་ངོས་བཟུང་མེད་པར་གུ་ཡངས་སང་ངེ་། རླབས་དང་བྲལ་བའི་མཚོ་མི་གཡོ་བ་ལྟར་རྟོག་མེད་དུ་མ་ཡེང་བར་ལྷམ་མེ། རླུང་གིས་མི་བསྐྱོད་པའི་མར་མེ་གསལ་འགྲིབ་མེད་པ་ལྟར་གསལ་སང་ངེ་ཡེར་རེ་བཞག་པ་སྟེ་དཔེ་གསུམ་ལྟར་མཉམ་པར་བཞག་གོ། །དེ་ཡང་ཤེས་པ་བྱིང་རྒོད་ཀྱིས་མཉམ་པར་བཞག་མི་བདེ་ན་སོ་སོའི་སྐྱོན་གནད་བཅོས་ལ་རེ་ཞིག་མདུང་བྱེ་ཁུང་དུ་བཅུག་པ་ལྟར་རྩེ་གཅིག་ཏུ་སྐྱོང་དགོས་སོ། །དེས་སྐྱོ་ན་ཐུན་མཚམས་སོགས་རྗེས་ཐོབ་ཐམས་ཅད་དུ་རང་རིག་གི་དྲན་པ་རྒྱུན་ཆགས་སུ་བྱས་ཏེ། རྣམ་རྟོག་དང་སྣང་བའི་འཆར་སྒོ་ཅི་སྣང་ཅི་ཤར་དེ་མ་ཡེང་བར་བསྐྱང་། རྣམ་རྟོག་ཚོགས་དྲུག་གི་སྣང་བ་ཐམས་ཅད་དགག་མི་དགོས་པར་རང་རིག་གི་དྲན་པ་གཞུང་བསྲངས་ཏེ། གང་ཤར་ངོས་བཟུང་མེད་པར་ལྷུག་པར་བསྐྱང་ངོ་། དེ་ཡང་དུས་ཐམས་ཅད་དུ་མ་ཡེང་བའི་དྲན་པ་རྒྱུན་ཆགས་སུ་བརྟན་པའི་དང་པོར་སེམས་ཡེང་བ་ཤས་ཆེ་ནའང་རིམ་གྱིས་ཤུགས་འབྱུང་རྩོལ་མེད་ཀྱི་དྲན་པ་འཕེལ་ཏེ་རྟོག་པ་དང་སྣང་བ་ཕལ་ཆེར་གསལ་སྟོང་དུ་ལྷང་ལྷང་འཆར་ལ། ཅིས་ཀྱང་སྐྱོང་དཀའ་ན་མཉམ་བཞག་གི་ངང་ནས་རྟོག་སྣང་གང་རུང་འཆར་བཅུག་ལ་དེའི་ངོ་བོ་ལ་བལྟ་བ་སོགས་བྱས་ཏེ་གཏན་ལ་ཕབ་ནས་གོང་ལྟར་བསྐྱང་། མཉམ་རྗེས་སྐྱོང་ཚུལ་དེ་ལྟར་འབད་པས་ཅི་ཞིག་ན་ཐམས་ཅད་རང་གི་དྲན་པས་ཁྱབ་སྟེ་རྟོག་སྣང་ཐམས་ཅད་ཤར་ཙམ་ཉིད་ནས་གསལ་སྟོང་ངོས་བཟུང་མེད་པར་འཆར་ཞིང་། མཉམ་བཞག་ཏུ་ངོ་བོ་རྩེ་གཅིག་ཏུ་སྐྱོང་ཞིང་རྗེས་ཐོབ་ཏུ་དྲན་པས་སྐྱོང་བ་གཉིས་ངོ་བོ་ཁྱད་མེད་པ་འབྱུང་ངོ་། །བདེ་གསལ་མི་རྟོག་པའི་ཉམས་སྲབ་མཐུག་སྣ་ཚོགས་འབྱུང་མོད་ཀྱང་ཉམས་དང་འགྲོགས་ན་གནས་ལུགས་ལ་སྒྲིབ་པ། རྗེ་འཇིག་རྟེན་གསུམ་གྱི་མགོན་པོས། སྐྱོན་མེད་ཀྱི་ཏིང་འཛིན་གསུམ་གྱིས་ཁམས་གསུམ་འཁོར་བའི་རྒྱུ་བྱེད་པར་གསུངས་པའི་ཕྱིར་དྲན་རིག་ངར་བསྐྱེད་ཧུར་ཕྱུང་ལ་ཡང་ཡང་ཤེས་པ་ཉམས་ཀྱི་རླན་དང་བྲལ་ཞིང་སོ་མ་རྗེན་པ་བདེ་གསལ་མི་རྟོག་པའི་ཉམས་ལ་མ་ཤོར་བར་བྱས་ཏེ་སྐྱོང་བ་གནད་ཟབ་བོ། །གསུམ་པ་ནི། ཐོས་པ་དམན་ཞིང་བླ་མ་བསྟེན་ཡུན་ཐུང་བ་རྣམས་ཤོར་གོལ་འབྱུང་ཉེན་ཆེ་བའི་ཕྱིར། དེའི་དོགས་གཅོད་ཅུང་ཟད་བརྗོད་ན། སྟོང་ཉིད་ལ་ཤོར་ས་བཞི་ཡོད་པའི་དང་པོ། ཤེས་བྱའི་གཤིས་ལ་ཤོར་བ་ནི། སྒོམ་རྣམ་ཀུན་མཆོག་ལྡན་སྣང་སྟོང་དབྱེར་མེད་ཀྱི་དོན་མ་གོ་བ་སྐྱོན་ཡོན་གང་ཡང་མེད་ཅིང་། བདེན་པར་མ་གྲུབ་པ་སྟོང་ཉིད་དུ་འདོད་པས་རྒྱུ་འབྲས་ཁྱད་དུ་གསོད་པའི་ཡེ་ཤོར། སྒོམ་གྱི་ངོ་བོའི་དོན་བཤད་ཤེས་ཀྱང་རང་གིས་ཉམས་སུ་མ་མྱོང་བའི་འཕྲལ་ཤོར་གཉིས་སོ། །གཉིས་པ་ལམ་དུ་ཤོར་བ་ནི། སྒོམ་ལམ་འབྲས་དབྱེར་མེད་རང་ཆས་སུ་ཡོད་པ་མ་རིག་པར་སྒོམ་ལ་ལམ་བྱས་ནས་འབྲས་བུ་ཆོས་སྐུ་སླར་འཐོབ་ཏུ་རེ་བའི་ཡེ་ཤོར་དང་། སྒོམ་ཇི་ལྟ་བ་རང་ལ་ཡོད་ཀྱང་དེ་ལ་བློས་མི་ཁེལ་བར་དེ་བས་ལྷག་པ་ལོགས་སུ་ཡོད་པར་རེ་ནས་འཚོལ་ཞིང་སྒོམ་ལ་སླར་ལྷག་པོ་ཁན་ནས་སྒོམ་པ་ཕྲལ་ཤོར་གཉིས༑ གསུམ་པ་གཉེན་པོར་ཤོར་བ་ནི། སྒོམ་སྤང་གཉེན་དབྱེར་མེད་རང་ངོ་རང་རིག་གི་སྤང་བྱ་ཉིད་གཉེན་པོར་འཆར་བ་མ་རིག་པར་སྤང་བྱ་ཉོན་མོངས་དང་གཉེན་པོ་སྒོམ་སོ་སོར་བཟུང་བ་ཡེ་ཤོར་དང་། རྣམ་རྟོག་སོགས་རྐྱེན་དང་འཕྲད་པའི་ཚེ། དེ་བཤིགས་ནས་སླར་སྒོམ་དུ་འཇོག་པའི་འཕྲལ་ཤོར་གཉིས། བཞི་པ་རྒྱས་འདེབས་སུ་ཤོར་བ་ནི། སྒོམ་ཐབས་ཤེས་དབྱེར་མེད་ཆོས་ཐམས་ཅད་ཀྱི་ངོ་བོ་ཉིད་དུ་གནས་པ་མ་རིག་པར་དམིགས་བཅས་ལ་རང་བཞིན་དུ་མ་གྲུབ་པ་རྒྱས་འདེབས་པ་ཡེ་ཤོར་དང་། སྒོམ་ལམ་དུ་མ་ལྷོངས་པར་ཕྱི་བསྙགས་བྱས་ལ་སྒོམ་ཡིན་སྙམ་དུ་རྒྱས་འདེབས་པའམ་སྔ་མ་མ་ཉན་སླར་སྒོམ་སྙམ་དུ་རྣམ་རྟོག་སྒོམ་གྱིས་བཅད་པ་ལྟ་བུ་འཕྲལ་ཤོར་རོ། །དེ་ལྟ་བུའི་ཚུལ་གྱིས་དེ་འདྲ་གཞན་ཡང་ཤོར་ས་མང་དུ་ཡོད་པས་ཤོར་ས་ལ་ལས་ངན་སོང་དུ་འགྲོ་ཞིང་འགའ་ཞིག་གིས་སྒོམ་ལ་བོགས་མི་ཐོན་པའི་བློ་དྲེད་ཅན་དུ་འགྱུར་བས་མ་ཤོར་བ་གལ་ཆེའོ། གོལ་ས་ནི་སྤྱིར་སྒོམ་བསྐྱངས་པས་བདེ་གསལ་མི་རྟོགས་པའི་ཉམས་ཀྱི་བྱེ་བྲག་མཐའ་ཡས་པ་འཆར་ཞིང་། ཁྱད་པར་སྒྲུབ་པ་པོའི་རྩ་ཐིག་རླུང་སོགས་བཟང་ཞིང་རྣམ་གཡེང་དང་ལེ་ལོ་སྤངས་ནས་སྒོམ་ལ་བརྩོན་པ་དག་ལ་ཉམས་ཀྱི་རིགས་ངོ་མཚར་ཞིང་བརྗོད་ཀྱིས་མི་ལང་བ་སྐྱེ་ལ། སྒོམ་དང་རྣམ་གཡེང་བསྲེས་ནས་སྒོམ་པ་དག་ལ་ཉམས་ཀྱང་བག་རེ་ལས་མི་འབྱུང་ངོ་། དེ་ཡང་བདེ་ཉམས་ལ་ལུས་བདེ་བས་ཁྱབ་ཅིང་། ཚ་གྲང་གི་རེག་པ་ཡང་བདེ་བར་འཆར་བ་སོགས་ལུས་ངག་ཡིད་གསུམ་ལ་བདེ་བའི་ཉམས་ཉིན་མཚན་ངོ་མི་ཤེས་པ་ཙམ་གྱི་བདེ་བ་སྣ་ཚོགས་པ་འབྱུང་། གསལ་ཉམས་སེམས་དྭངས་ཤིང་སྣང་བ་ཐམས་ཅད་གསལ་བ་དང་མཚན་མོ་ཡང་ཉེ་རིང་མེད་པར་མཐོང་བ་སོགས་འོད་གསལ་བའི་སྣང་བ་དཔག་ཏུ་མེད་པ་དང་། ཁྱད་པར་གཞན་སེམས་ཤེས་པའི་མངོན་ཤེས་བྱེད་པ་སོགས་སྣ་ཚོགས་འབྱུང་། མི་རྟོག་པའི་ཉམས་སྟོང་གཟུགས་ཀྱི་རྟགས་སྣ་ཚོགས་འཆར་བ་ཐམས་ཅད་ལ་སྟོང་པའི་འཛིན་སྟངས་སྐྱེ་བ་སོགས་དང་སྟོང་པའི་ངེས་ཤེས་སོགས་ཡིན་ཡིན་པོ་མང་པོ་འབྱུང་ངོ་། །བདེ་གསལ་མི་རྟོག་པ་གསུམ་གའི་ཉམས་ཕྱོགས་རེ་བ་གང་ཡིན་ཡང་འདྲ་སྟེ། ཉམས་དེ་དག་ལ་མཆོག་ཏུ་བཟུང་ནས་ཉམས་དེ་བྱུང་ན་དགའ་ལ་མ་བྱུང་ན་མི་དགའ་བར། བསྐྱང་ན་བདེ་བས་འདོད་ཁམས། གསལ་བས་གཟུགས་ཁམས། མི་རྟོག་པས་གཟུགས་མེད་ཁམས་སུ་གོལ་བར་བཤད་དོ། །ཞེན་འཛིན་མེད་ཀྱང་ཉམས་ལ་ཞེན་པའི་སྒོམ་དེས་ངན་འགྲོའི་སྡུག་བསྔལ་ལས་ངལ་གསོ་ཙམ་མ་གཏོགས་རྫོགས་བྱང་ཐོབ་པ་མི་སྲིད་དོ། །གཞན་ཡང་ཐོས་ཆུང་ཤེས་རབ་དམན་པ་དག་ངོ་བོ་གཉུག་མ་སྐྱོང་བ་ལས་ལོག་ནས་སྒོམ་ཕྱོགས་རེ་བ་ཙམ་དང་གནས་པ་མཐུག་པོ་དང་ཉམས་ཝལ་ཝལ་དང་གཉུག་མ་རབ་རིབ་ཅན་གྱི་ཁར་འཁོར་བ་འོང་བས། དེས་ན་གོལ་ས་འགའ་ཞིག་གིས་ངན་འགྲོར་སྐྱེ་ཞིང་གཞན་དག་གིས་ཀྱང་སྲིད་པའི་བདེ་བ་འགྲུབ་ཙམ་ལས་མེད་དོ། །དེ་ཡང་ཞི་གནས་ཀྱི་ཉམས་དང་། ལྷག་མཐོང་གི་ཉམས་དང་། རྟོགས་པའི་རང་ཉམས་གསུམ་ཡོད་པས་ཕྱི་མ་ནི་གོལ་སར་མི་འཛིན་ལ། བར་མ་ཡང་ཞེན་མེད་དུ་སྒོམ་རང་སོར་བསྐྱངས་པས་ཉམས་རང་སར་དག་ནས་བོགས་ཐོན་ལ། ཉམས་བྱིང་ཅན་ཕལ་ཆེར་དང་ཁྱད་པར་ཉམས་སྔ་མ་ནི་དགེ་སྦྱོར་ན་འཕར་བའི་གེགས་ཁོ་ནར་འགྱུར་ཞིང་གནས་ལུགས་ལ་བསྒྲིབས་པས་ཐབས་སྣ་ཚོགས་པའི་སྒོ་ནས་ཉམས་བཤིགས་ནས་བསྒོམ་པ་ཆོད་ཆེ་བ་ཡིན་ནོ། །བཞི་པ་སྐྱེ་མེད་དུ་ལ་བཟླས་ཏེ་བོགས་དབྱུང་བ་ལ་ལྔ། ལ་བཟླ་བའི་དུས་ཚོད་དང་། རྟོག་པ་དང་སྣང་བ་རྩད་གཅོད་པ། སྒོམ་དང་སྒོམ་མཁན་གྱི་སེམས་རྩད་གཅོད་པ། སྐྱེ་མེད་ཟང་ཐལ་དུ་དཔའ་བོ་ལ་དོར་བ། མཉམ་རྗེས་ཉིན་མཚན་དུ་བསྲེ་བའོ། །དང་པོ་ནི། བདེ་གསལ་མི་རྟོག་པའི་ཉམས་མཐུག་པོ་དག་ཅིང་སེམས་གསལ་དྭངས་ཐོན་ནས། གསལ་སྟོང་ནམ་མཁའ་ལྟ་བུའི་སྒོམ་ཁོར་ཡུག་ཏུ་སོང་བའམ། ཉིན་སྣང་ཤས་ཆེར་ཁོར་ཡུག་ཏུ་འགྲོ་ཞིང་རྟོག་པ་འགྱུ་ཐོག་ཏུ་དྲན་པས་ནམ་ཟིན་གསལ་སྟོང་སང་ངེ་། ཚོགས་དྲུག་གི་སྣང་ཐོག་ཏུ་དྲན་པས་ནམ་ཟིན་སྣང་སྟོང་ལྷང་ལྷང་དུ་འཆར་བ་སོགས་རྟོག་སྣང་གི་ཐོག་ཏུ་ངེས་ཤེས་སྐྱེས་པའི་ཚེ་ལ་དོར་བར་བྱའོ༑ ༑ལ་དོར་སྔས་ན་མྱོང་བ་མི་ཐོན་པས་གོ་ཡུལ་ལ་བརྟེན་པའི་དྲེད་པོ་ཁ་བཤད་མཁན་གཅིག་འབྱུང་ངོ་། །ཧ་ཅང་ཕྱིས་ན་སྐལ་བ་ཅན་ཉམས་མྱོང་གི་ཞེན་འཛིན་རང་དག་ལ་སོང་ནས་རྟོག་པ་ཁོར་ཡུག་ཏུ་གྲོལ་བ་མང་ཡང་། འགའ་ཞིག་བཟང་རྟོག་ངེས་ཤེས་ཀྱི་འཛིན་པ་ཆེར་སོང་ནས་དགེ་སྦྱོར་ལ་མཐོ་དམན་སྣ་ཚོགས་འབྱུང་བ་ཡིན་ནོ། གཉིས་པ་ནི། སྔོན་འགྲོ་སྤྱི་ལྟར་དང་། ཁྱད་པར་བླ་མའི་རྣལ་འབྱོར་གྱི་ཚེ་མོས་གུས་ཆེར་བསྐྱེད་སྣང་སྲིད་ཆོས་སྐུར་འཆར་བར་གསོལ་བ་དྲག་ཏུ་གདབ། ངོ་བོ་བཞག་ཐབས་སྔར་བཤད་པ་ལྟར་རྩེ་གཅིག་ཏུ་བཞག་སྟེ་སེམས་དྭངས་སྙིགས་ཕྱེད་པ་དང་། སེམས་མ་ཡེང་བའི་གུ་ཡངས་སེང་ངེ་བའི་ངང་ནས་རྣམ་རྟོག་ཕྲ་བ་ཞིག་དང་རགས་པ་གཅིག་སྤྲོས་ཏེ་དེའི་ངོ་བོ་ལ་བལྟས་ན་རྟོག་པ་ཕྲ་རགས་ལ་ཁྱད་ཅི་འདུག་བལྟ། དེ་དང་སེམས་གནས་པའི་ངོ་བོ་ལ་ཁྱད་ཅི་འདུག་བལྟ། དེ་བཞིན་དུ་བདེ་སྡུག་དང་ཉོན་མོངས་དུག་གསུམ་གྱི་རྟོག་པ་མང་པོ་ཞིག་ལ་བལྟ། རེས་རྟོག་པ་དགག ༑རེས་མང་དུ་སྤྲོ། རེས་བསྐྱང་འདེད་བྱ་བ་སོགས་སྣ་ཚོགས་པ་བྱས་ལ་བལྟ། ཡང་ཕྱིའི་གཟུགས་སྣང་མཛེས་མི་མཛེས་སོགས་ལ་བལྟ། ཡང་ལུས་ཀྱི་རྣམ་འགྱུར་སྣ་ཚོགས་དང་མིག་འབྱེད་འཛུམ་གཡས་གཡོན་སྟེང་འོག་ཏུ་བལྟ་བ་སོགས་སྣ་ཚོགས་པ་སྣང་བའི་འཆར་སྒོ་དུ་མ་འཆར་དུ་བཅུག་ལ་ཁྱད་པར་ཅི་འདུག་བལྟ། དེ་རྣམས་དང་སེམས་ཀྱི་ངོ་བོ་ལ་ཁྱད་ཅི་འདུག་ལྟར་བཅུག་ལ་དེ་འདྲ་བ་ཞག་འགའ་བྱས་ནས་ཐག་ཆོད་ཀྱི་མྱོང་བ་སྐྱེས་པ་དང་སྔར་བཤད་པ་ལྟར་རྣམ་རྟོག་དང་སྣང་བའི་ངོ་སྤྲོད་བསྐྱར་ནས་གསལ་བཏབ་ལ་ངེས་ཤེས་བསྐྱེད་དོ། །གསུམ་པ་ནི༑ སྒོམ་གྱི་ངོ་བོ་སྐྱེ་འགག་ངོས་བཟུང་མེད་པའི་བློ་འདས་ཡིན་སྙམ་པ་གཅིག་པུས་མི་ཆོག་སེམས་མ་ཡེང་ཞིང་གུ་ཡངས་སང་ངེ་བའི་ངང་ནས་སྒོམ་གྱི་ངོ་བོ་འཛིན་མེད་དུ་ལྷང་བལྟས་ལ་ཅི་འདྲ་འདུག་ཡང་ཡང་བལྟ། དེ་བཞིན་དུ་སྒོམ་མཁན་གྱི་ཤེས་པ་དང་ང་དང་བདག་འཛིན་མཁན་གྱི་ཤེས་པ་ལ་ཡང་ཡང་བལྟ། གཞན་ཡང་དུས་གསུམ་གྱི་སེམས་ལ་ཁྱད་ཅི་འདུག །འདས་པའི་སེམས་གར་སོང་། མ་འོངས་པའི་སེམས་གང་ནས་བྱུང་། ད་ལྟའི་སེམས་ཇི་ལྟ་བུ་འདུག་སོགས་བལྟ་ཞིང་སྒྲོ་འདོགས་གཅོད་དུ་བཅུག་ལ་ཐག་ཆོད་ཀྱི་མྱོང་བ་སྐྱེས་པ་དང་། བསྒོམ་བྱའི་ཡུལ་དང་སྒོམ་བྱེད་མཁན་དང་དུས་གསུམ་གྱི་རྟོག་པ་ཐམས་ཅད་ཀྱང་རྒྱུད་ཐ་མི་དད་པར་ཅི་ཡང་འཆར་གང་དུ་ཡང་མ་གྲུབ་པའི་སེམས་འདི་ཉིད་ཡིན་ལ། འདི་ཡང་ངོ་བོ་ངོས་བཟུང་བཞག་ས་རྟེན་གནས་སྐྱེ་འགག་གནས་གསུམ་དུས་གསུམ་དུ་དབྱེ་བ་སོགས་སྒྲོ་བཏགས་ཐམས་ཅད་ཀྱིས་མ་གོས་པ། གདོད་མ་ནས་གཞི་མེད་རྩ་བྲལ་འཁྲུལ་མ་མྱོང་གྲོལ་མ་མྱོང་། སྐྱོན་གྱིས་གསང་མི་ཚུགས༑ ཡོན་ཏན་གྱིས་རྒྱན་མི་ཚུགས་པར་རང་བྱུང་རང་དག་ཟླ་མེད་ཟང་ཐལ་ཕྱོགས་མེད་རྒྱ་ཡན་དུ་ངོ་སྤྲད་ལ། ཞག་འགའ་ཆེད་འཛིན་མེད་པར་རང་བབས་སུ་ལྷུག་པར་སྐྱོང་དུ་བཅུག་པས་ངེས་ཤེས་ཐག་ཆོད་སྐྱེ། གལ་ཏེ་སློབ་མ་བློ་རྩལ་ཞན་ན་གོང་དུ་བཤད་པའི་རྟོག་སྣང་སྒོམ་གྱི་ངོ་བོ་སྒོམ་མཁན་དུས་གསུམ་གྱི་ཤེས་པ་རྣམས་སོ་སོར་ཕྲལ་ལ་ཞག་མང་དུ་ལྟར་བཅུག་ནས་ཐག་ཆོད་ཀྱི་ངེས་ཤེས་ཐོབ་ངེས་བྱ་བ་གལ་ཆེའོ། །བཞི་པ་ནི། བསྒོམ་བྱ་སྒོམ་བྱེད་མྱང་བྱ་མྱོང་བྱེད་རྟོགས་བྱ་རྟོགས་བྱེད་སོགས་ཀྱི་བློ་ཐམས་ཅད་བོར། ཡིན་མིན་གྱི་ཡིད་བྱེད་དང་སྒོམ་འདོད་དྲན་འདོད་སོགས་ཞེ་འདོད་ཐམས་ཅད་བཏང་། ཅི་ཡང་ཡིད་ལ་མི་བྱེད་སྙམ་པའི་འདུན་པ་ཡང་མེད་པར་ཐ་མལ་གྱི་ཤེས་པ་བཅོས་མེད་རང་ག་མ་དེ་གར་སྡོད་ལུགས་ཅི་བདེ་བྱས་ལ་འདུག །རང་ག་མའི་རྣམ་རྟོག་དང་སྣང་བ་ཅི་ཤར་ཡང་བློས་བཅོས་བསྒྱུར་མི་བྱ་བར་རང་གར་བཏང་། ཡིད་བྱེད་ཀྱི་རྗེས་སུ་མི་འབྲང་སེམས་དུམ་རེ་ཡེངས་པ་ལ་སྐྱོན་དུ་མི་བཟུང་ཞིང་བརྟག་དཔྱད་མི་བྱ། ནམ་དྲན་གྱི་ཚེ་སྒོམ་རྒྱུ་མྱོང་རྒྱུ་བྱེད་རྒྱུ་གང་ཡང་མེད་པའི་ཐ་མལ་བཅོས་མེད་དེ་གར་བསྐྱུར། ཟ་ཉལ་འཆག་གསུམ་ཡང་བློ་བྲལ་གྱི་ངང་ནས་བྱ་ཞིང་གཞན་བྱ་བ་གང་ཡང་མི་བྱ། གཏོར་མ་དང་གསོལ་འདེབས་ཉུང་ཟད་ཙམ་རེ་མ་གཏོགས་དེ་མིན་འདུས་བྱས་ཀྱི་དགེ་སྦྱོར་ཐམས་ཅད་བཞག་ལ་སྨྲ་བཅད་བྱ། ཉལ་བའི་ཚེ་ཡང་བཅོས་མེད་ཟང་མར་ཉལ། དེ་ལྟར་ཞག་འགའི་བར་དུ་ཡིད་བྱེད་ཐམས་ཅད་བོར་ལ་རང་གར་འདུག་ཏུ་བཅུག་ལ་ཉམས་བལྟ། བཟང་ཞེན་གྱི་འཛིན་པ་གྲོལ། ངན་རྟོག་གི་འཁྲུལ་བ་ཟད་ནས་ཐམས་ཅད་སྒོམ་གྱི་རང་བཞིན་དུ་ངེས་ཤེས་ཐག་ཆོད་སྐྱེས་ན། ཐ་མལ་གྱི་སེམས་གང་འདུག་ཅི་ཤར་སྐྱེ་འགག་མེད་པ་སྤང་བླང་མེད་པ་བྲལ་ཐོབ་མེད་པ། ཡེང་མ་ཡེང་དྲན་མ་དྲན་མྱོང་མ་མྱོང་རྟོགས་མ་རྟོགས་མེད་པར་རང་བྱུང་རང་དག་རང་གྲོལ་ཟང་ཐལ་ཐམས་ཅད་སྒོམ་གྱི་རང་བཞིན་སྒོམ་གྱི་ཁོར་ཡུག་ཏུ་ངོ་སྤྲད་ལ། ཞག་ལྔ་ཙམ་འབྱམས་སུ་བཅུག་ཅིང་སྐབས་རེར་ཙམ་སྒོམ་མིན་པའི་སེམས་བཙལ་དུ་འཇུག་གོ༑ ༑ལྔ་པ་ནི། དེ་ལྟར་སྒོམ་ཁོར་ཡུག་དེས་མཉམ་བཞག་དང་རྗེས་ཐོབ་བསྲེ་ཞིང་། རྗེས་ཐོབ་ཏུ་དུམ་རེ་ཡེངས་ན་ཡང་རྗེས་ཤེས་དྲན་པས་ནམ་ཟིན་གནས་ལུགས་དེ་རིག་པས་ཆོག །དེ་བཞིན་དུ་ཉིན་མོའི་འཁོར་ཡུག་དེ་མཚན་མོར་བསྲེ་ཞིང་གཉིད་དང་རྨི་ལམ་དུ་ལྷོང་ན་མཆོག་ཡིན། དེ་མིན་འཁྲུལ་བའང་ཟད་མ་ཐག་རྗེས་ལ་གནས་ལུགས་དེ་རིག་པས་ཆོག །གཞན་མཚན་བཅས་དང་ཡིད་བྱེད་གང་ཡང་མི་བྱ་བར་ཞག་ལྔ་རེ་ཙམ་བཞག །ཡང་ཞག་རེ་ཙམ་གང་བདེར་ངལ་གསོ། ཡང་ཞག་བདུན་རེ་བཅུ་རེ་ཙམ་དུ་ལ་དོར་རེ་དང་ངལ་གསོ་རེ་སྤེལ་ལ་གནས་ལུགས་ཀྱི་རྟོགས་པ་དེས་ཉིན་པར་ཁོར་ཡུག་ཏུ་མ་སོང་བར་དུ་ལ་དོར། ཉིན་པར་ཁོར་ཡུག་ཏུ་སོང་ན་མཚན་མོ་རིམ་གྱིས་འཆར་བར་ངེས་སོ། །ལ་དོར་འདི་ལ་སྒོམ་འཁོར་ཡུག་གི་མན་ངག་ཀྱང་ཟེར། ལ་བཟླ་བ་ཡང་ཟེར་འདི་ནི་སྤྱིར་མཉམ་མེད་དྭགས་པོའི་གབ་པ་མངོན་ཕྱུང་གི་དགོངས་པ་ཡིན་ལ། དགོས་རྒྱལ་བ་འབྲི་གུང་པ་ཆེན་པོའི་ཐུགས་ཀྱི་བརྣག་པ་དང་གནས་ལུགས་རྗེན་པར་གཏན་ལ་དབབ་པའི་བོགས་འདོན་ཡིན་པས་མན་ངག་འདི་སྟོན་པ་སྐབས་མཚམས་ཟོས་ན་གཉུག་མ་བཟང་ཞེན་ཅན་གྱིས་ལོ་མང་དུ་བགྲོད་དགོས་པའི་རྟོགས་པ་ཞག་འགའ་ལ་བགྲོད་ནུས་པ་ཡིན་ནོ། །ཅིས་ཀྱང་བོགས་མ་ཐོན་ན་རེ་ཞིག་མཉམ་རྗེས་ཀྱི་དགེ་སྦྱོར་སྐྱོང་ལུགས་སྔར་བཞིན་བྱའོ། །ལྔ་པ་ལ་བདུན། ལམ་འཁྱེར་གྱི་དུས་དང་། སྤྱོད་པ། རྣམ་རྟོག །ཉོན་མོངས། ལྷ་འདྲེ། སྡུག་བསྔལ། ན་ཚ་འཆི་བ་རྣམས་ལམ་དུ་འཁྱེར་བའོ། དང་པོ་ནི། སྒོམ་ངོ་མཐོང་གི་རྟོགས་པ་ཤར་ནས་ཚེ་འདིའི་སྣང་ཤས་ལ་སོང་བ་དང་། རྐྱེན་དྲག་པོ་དང་འཕྲད་པ་དང་། རྟོག་པ་བག་ཉལ་ངོ་མ་ཤེས་པ་འོང་བའི་དུས་དང་། མདོར་ན་དགེ་སྦྱོར་རང་ཤུགས་སུ་ལམ་དུ་སློང་དཀའ་བའི་ཁུ་འཕྲིག་གི་འཛིན་རྟོག་ནམ་བྱུང་གི་དུས་དང་། དབེན་པའི་གནས་སུ་སྒོམ་ཁོར་ཡུག་ཤར་ན་དེ་བརྟན་ཅིང་བོགས་དབྱུང་བའི་ཚེ་གོང་གི་རྐྱེན་ཁུ་འཕྲིག་བྱུང་བའི་དུས་རྣམས་སུ་ལམ་འཁྱེར་བྱ་དགོས་ལ། གཞན་དུ་སྣང་སྲིད་ལམ་འཁྱེར་གྱི་རྒྱལ་པོ་བློ་བྲལ་ཕྱག་རྒྱ་ཆེན་པོ་སྒོམ་པ་དོར་ནས་བློ་ཅན་གཉེན་པོ་ཅན་གྱི་ཕཊ྄་སྒྲ་དང་དོམ་ར་རྐང་དུང་ཁྱི་ལྤགས་ཀྱི་སྨད་གཡོགས་ཐོད་ཕོར་སོགས་ཐོགས་ནས་ཕྱོགས་ཐམས་ཅད་དུ་བཟའ་བ་དོན་དུ་གཉེར་ནས་གཅོད་ཡུལ་ཞེས་ཐམས་ཅད་ཁྱད་དུ་གསོད་པའི་སྙིང་སྟོབས་ཅན་དེ་ལྟ་བུ་ནི་དོན་མིན་ནོ། །འདིར་སྤྱོད་པ་བྱ་བའི་དུས་ནི་མཉམ་རྗེས་ཁོར་ཡུག་ཏུ་གྱུར་ནས་བྱའོ། །སྤྱོད་པ་ནི་སྔགས་ནས་གསང་སྤྱོད་བརྟུལ་ཞུགས་ཕྱོགས་ལས་རྣམ་རྒྱལ་གྱི་སྤྱོད་པ་སོགས་ཧེ་རུ་ཀའི་ཆས་དང་ཤེས་རབ་མའི་གྲོགས་དང་བཅས་འགྲོ་བར་གསུངས་མོད། འོན་ཀྱང་འདིར་རྗེ་འཇིག་རྟེན་གསུམ་གྱི་མགོན་པོས་བཞེད་པའི་སྡོམ་པ་གསུམ་ལྡན་གྱི་རྣལ་འབྱོར་པས་ཕྱི་འདུལ་བ་དང་ནང་གསང་སྔགས་ཞེས་གསུངས་པའི་ཕྱིར། རབ་བྱུང་གི་བསླབ་གཞི་དང་མི་འགལ་བར་ཀུན་བཟང་གི་སྤྱོད་པ་དོན་མཐུན་སྤྱོད་པའི་ཚེ་གནས་ནི་རི་བོའི་རྩེ་དང་གཉན་ས་དང་དུར་ཁྲོད་དང་ཤིང་གཅིག་གི་དྲུང་དང་བཞི་མདོ་ལ་སོགས་པའི་གནས་རྣམས་སུ་སྨྲ་བཅད་ཀུ་སཱ་ལིའི་མཆོད་སྦྱིན་བྱ་ཞིང་། འཇིག་རྟེན་ལ་བློ་མི་འཇུག་པ་རི་དྭགས་རྨས་མ་ལྟ་བུའི་སྤྱོད་པ། ཅི་བྱུང་ཡང་ཉམས་མི་ང་བ་སེང་གེ་ལྟ་བུའི་སྤྱོད་པ། གང་ལ་ཡང་ཆགས་ཞེན་མེད་པ་བར་སྣང་གི་རླུང་ལྟ་བུའི་སྤྱོད་པ། ཅི་ལ་ཡང་བློ་གཏད་མི་བཅའ་བ་ནམ་མཁའ་ལྟ་བུའི་སྤྱོད་པ། དགག་སྒྲུབ་དང་གཟའ་གཏད་མེད་པ་སྨྱོན་པ་ལྟ་བུའི་སྤྱོད་པ་སྟེ་དེ་ལྔའི་སྒོ་ནས་རྐྱེན་ཐམས་ཅད་ལམ་དུ་སློང་ཞིང་གནས་ལུགས་ལ་བོགས་འདོན་པར་བྱའོ། །གཉིས་པ་རྣམ་རྟོག་ལམ་འཁྱེར། གསུམ་པ་ཉོན་མོངས་ལམ་འཁྱེར། བཞི་པ་ལྷ་འདྲེ་ལམ་འཁྱེར། ལྔ་པ་སྡུག་བསྔལ་ལམ་འཁྱེར། དྲུག་པ་ན་ཚ་ལམ་འཁྱེར་རྣམས་ནི་འདིར་ཡི་གེར་འཇིགས་པས་མ་བྲིས་ལ། དེ་དག་སོ་སོར་ཉམས་སུ་བླང་བར་འདོད་ན་མགོན་པོ་འབྲི་གུང་པའི་ཟབ་ཆོས་རྣམས་སུ་གསལ་ཞིང་། དེ་ཡང་དོན་དྲིལ་ན་རྣམ་རྟོག་བཟང་ངན། ཉོན་མོངས་པ་ཕྲ་རགས། ལྷ་འདྲེའི་ཆོ་འཕྲུལ། རྐྱེན་ངན་གྱི་སྡུག་བསྔལ། ན་ཚ་ཟུག་རྔུ་སོགས་ཅི་བྱུང་ཡང་གོང་དུ་བཤད་པ་ལྟར་གནས་ལུགས་ཀྱི་ངང་དུ་ཆམ་གྱིས་བཞག་པས་ཆུ་དང་རླབས་ལྟར་འགྱུར་བ་དག་གོ། །བདུན་པ་འཆི་བ་ལམ་འཁྱེར་འདི་ནི་དགོས་པ་གལ་པོ་ཆེར་མཐོང་བས་ཅུང་ཟད་བརྗོད་ན། མི་ཚེ་གང་བྱུང་གི་རིང་ལ་རྐྱེན་ཅི་བྱུང་ཡང་ལམ་དུ་འཁྱེར་ནས་གོམས་པར་བྱས་པས་འཆི་བའི་ཚེ་ཐིམ་རིམ་ལ་སོགས་པ་ཅི་བྱུང་ཡང་ངོ་ཤེས་པ་ཙམ་བྱས་ལ་རེ་དོགས་དང་དགག་སྒྲུབ་ཀྱི་ཁུ་འཕྲིག་མེད་པར་གང་ཤར་དེ་ག་ལ་བློ་མ་བཅོས་པར་གསལ་རྗེན་ལྷང་ངེ་བསྐྱངས་པས། ཐིམ་རིམ་རྫོགས་པའི་རྗེས་ལ་རང་བཞིན་གྱི་འོད་གསལ་འཆར་བ་དང་ལམ་དུ་བསྐྱངས་པའི་འོད་གསལ་དེ་མ་བུ་འདྲེས་པས་ཆུ་ལ་ཆུ་བཞག་པ་ལྟར་གྱུར་ཏེ་འཚང་རྒྱ་བར་བཤད་ཅིང་། གལ་ཏེ་གོམས་པ་ཆུང་བས་སངས་མ་རྒྱས་ཀྱང་བར་དོ་དང་སྐྱེ་བའི་ལམ་འཁྱེར་སྔར་གྱི་ཤུགས་ཀྱིས་རང་དབང་ཐོབ་པར་བཤད་དོ། །དྲུག་པ་རྟོག་པ་འཆར་ཚུལ་བོགས་འདོན་དང་བཅས་པ་ལ་ལྔ། འཆར་ཚུལ་མི་འདྲ་བའི་ཁྱད་པར། རྩེ་གཅིག །སྤྲོས་བྲལ། རོ་གཅིག །སྒོམ་མེད་རྣམས་བོགས་འདོན་དང་བཅས་པའོ། །དང་པོ་ནི། གང་ཟག་ཅིག་ཅར་བའི་རིགས་ལ་དང་པོ་གནས་པའི་དུས་སམ་ངོ་སྤྲད་པའི་དུས་ནས་རྩེ་གཅིག་དང་སྤྲོས་བྲལ་མན་ཆད་དང་། རོ་གཅིག་མན་དང་སྒོམ་མེད་ཕྱིན་ཆད་ཅིག་ཅར་དུ་སྐྱེ་བ་སོགས་སྣ་ཚོགས་པ་ཡོད་ལ་སྐྱེས་པ་དེ་ཡང་བརྟན་ནོ། །ཐོད་རྒལ་བ་ལ་རྣལ་འབྱོར་བཞི་སྔ་མ་མ་བརྟན་པར་ཕྱི་མ་ཐོལ་གྱི་སྐྱེས་ལ་སྐྱེས་པ་མི་བརྟན་པར་འཕེལ་འགྲིབ་ཆེ་བས་མཚམས་ལ་རྒྱུན་དུ་གནས་ཤིང་རྩེ་གཅིག་ཏུ་བསྒོམ་ན་རྟོགས་པ་བརྟན་པོ་ཐོབ་ལ། ཚེ་འདི་སྒོམ་ཡུན་ཐུང་ན་རྟོགས་པ་གཤའ་མ་བར་དོར་འཆར་བར་བཤད་དོ། །རིམ་གྱིས་པ་ལ་རྣལ་འབྱོར་བཞི་རིམ་པས་འཆར་ཞིང་སྔ་མ་བརྟན་ཕྱི་མ་རིམ་གྱིས་སྐྱེས་ལ་སྐྱེས་པ་དེ་བརྟན་ཏེ་སྙིང་རུས་བསྐྱེད་པ་གལ་ཆེའོ། །ཐོད་རྒལ་བ་དང་རིམ་གྱིས་པ་གཉིས་ཀྱང་བླ་མ་ལ་མོས་གུས་དང་སྒོམ་ལ་སྙིང་རུས་བསྐྱེད་ན་ཅིག་ཅར་བ་དང་འདྲ་བར་འགྱུར་བ་ལ་ཚེགས་མེད་པར་བཤད་ཅིང་། རིགས་གསུམ་པོ་སོ་སོ་ལའང་བློ་རྩལ་ཆེ་ཆུང་གི་དབྱེ་བས་སྐྱེ་ལུགས་མ་ངེས་སྣ་ཚོགས་འོང་བར་འདུག་པས་རྣལ་འབྱོར་བཞི་རིམ་གྱི་བཤད་ཚོད་ཐམས་ཅད་དང་ཁྲིགས་རིམ་འགྲིག་པ་རང་གི་ངེས་བཟུང་མི་སྣང་ལ། འོན་ཀྱང་རིམ་གྱིས་པ་ལ་རིམ་ཅན་ངེས་བཟུང་དུ་འཆར་བའི་ཚུལ་བཤད་ན་ངེས་པའི་འཆར་ཚུལ་ལའང་དགེ་སྦྱོར་གྱི་གནས་སྐབས་དང་བླང་དོར་ཕྱེད་པས་དེ་ལྟར་བཤད་པར་བྱའོ། །གཉིས་པ་རྩེ་གཅིག་ཆུང་འབྲིང་ཆེ་གསུམ། གསུམ་པ་སྤྲོས་བྲལ་ཆུང་འབྲིང་ཆེ་གསུམ། བཞི་པ་རོ་གཅིག་ཆུང་འབྲིང་ཆེ་གསུམ། ལྔ་པ་སྒོམ་མེད་ཆུང་འབྲིང་ཆེ་གསུམ་སོ་སོའི་བོགས་འདོན་དང་བཅས་པ་ནི་འདིར་ཡི་གེ་མང་གིས་དོགས་པས་མ་བྲིས་ཤིང་། དེ་དག་རྟོགས་པར་འདོད་ན་ཉམས་མྱོང་གི་གནད། མགོན་པོ་འབྲི་གུང་པའི་ཟབ་ཆོས་རྣམས་སུ་བཤད་པས་དེར་རྟོགས་པར་བྱའོ། །དེ་ལྟར་བཤད་མ་ཐག་པ་རྣམས་ཀྱང་སློབ་མ་སོ་སོའི་ཉམས་མྱོང་དང་བསྟུན་ནས་རིམ་གྱིས་འཁྲིད་ཅིང་ངོ་སྤྲོད་པ་ཡིན་གྱི་ཕྱག་ཆེན་གྱི་སྐོར་འདི་རྣམས་སློབ་མ་སོ་སོའི་ཉམས་མྱོང་དང་མ་བསྟུན་པར་ཞག་དང་ཐུན་དུ་བཅད་ནས་སྤྲོས་བཅས་ཀྱི་དམིགས་རིམ་ལྟར་ཁ་བཤད་དང་འགྲོ་ཆོས་སུ་མི་བྱ་ཞིང་སློབ་མ་ཚོགས་པའི་དབུས་སུ་ཡང་མི་བྱ་བར་རང་རང་གི་ཉམས་མྱོང་དང་བསྟུན་ནས་གདབ་དགོས་སོ། །དེ་ལྟ་བུའི་གནས་ལུགས་ཕྱག་རྒྱ་ཆེན་པོའི་དོན་རྟོགས་པའི་དགོས་པ་ནི༑ གཞུང་ལས། རྟོགྃས་པསྃ་རྣམྃ་གྲོལྃ་ཞེས་པས་གང་རྟོགས་ན། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་མཁའ་ལྟར་འདུས་མ་བྱས་ཤིང་ལྷུན་གྱིས་གྲུབ་པ། ཟུང་འཇུག་ཕྱག་རྒྱ་ཆེན་པོ་གནས་ལུགས་ཐ་མལ་གྱི་ཤེས་པ་རྟོགས་པ་སྟེ། འཕགས་པ་གླང་པོའི་མདོ་ལས། བཅོམ་ལྡན་འདས་རྟོགས་པ་རྟོགས་པ་ཞེས་བགྱི་བ་འདི་ཆོས་གང་གི་ཚིག་བླ་དྭགས་ལགས། བཅོམ་ལྡན་འདས་ཀྱིས་བཀའ་སྩལ་པ། རྟོགས་པ་རྟོགས་པ་ཞེས་བགྱི་བ་དེ་ནི་སྐྱེ་བ་མེད་པའི་ཆོས་ལ་བཟོད་པ་ཡང་དག་པ་ཐོབ་པའི་ཚིག་བླ་དྭགས་སོ། །ཞེས་སོ། །རྟོགས་པ་དང་མི་ལྡན་པའི་སྐྱོན་ནི། གཞུང་ལས། འཛིྃན་པསྃ་སྲིདྃ་པརྃ་འཆིྃང་། །ཞེས་པས། དེ་ཡང་ཕྱི་རོལ་མུ་སྟེགས་པ་རྣམས་རྟག་ཏུ་ལྟ་བའི་དུག་གིས་ཟིན། ཉན་རང་གི་སྡེ་པ་རྣམས་ཆོས་ཀྱི་བདག་ཏུ་འཛིན་པའི་དུག་གིས་ཟིན། མཚན་ཉིད་ཕ་རོལ་ཏུ་ཕྱིན་པའི་ཐེག་པ་དགག་སྒྲུབ་དང་བླང་དོར་དུ་འཛིན་པའི་དུག་གིས་ཟིན་པས་སྲིད་པར་འཆིང་བ་སྟེ། སློབ་དཔོན་ཆོས་ཀྱི་གྲགས་པས། གང་ལ་བདག་ཏུ་འཛིན་པས་ཆགས། །དེར་འཛིན་པ་ལ་ཞེ་སྡང་ངོ་། །དེ་ལས་འཇིག་ཚོགས་སྐྱེ་དེ་ལས། །སྐྱེ་བོ་ཀུན་ནས་ཉོན་མོངས་བརྟེན། །ཞེས་དང་། སློབ་དཔོན་ཞི་བ་ལྷས། གང་གི་ཆོས་ཀྱི་གཙོ་བོ་མཆོག །སེམས་ཀྱི་གསང་འདི་མ་ཤེས་ན། །བདེ་ཐོབ་སྡུག་བསྔལ་གཞོམ་འདོད་ཀྱང་། །དེ་དག་དོན་མེད་གྱི་ནར་འཁྱམས། །ཞེས་སོ། །དེ་ལྟ་བུའི་རྟོགས་པ་དང་ལྡན་པའི་རྣལ་འབྱོར་པ་དེས་གེགས་སེལ་དང་བོགས་འདོན་ལམ་འཁྱེར་ཇི་ལྟར་བགྱིད་ཅེ་ན། དེ་ནི་གཞུང་ལས། དུགྃ་ཉིདྃ་བདུདྃ་རྩིྃ་ཞེས་པས། དུག་ཧ་ལ་ལྟ་བུ་ནི་ཅུང་ཟད་ཟོས་ཀྱང་སྲོག་འདོར་བའི་ཉེས་པར་འགྱུར་ན་ཡང་སྔགས་མཁན་མཁས་པས་སྔགས་བཏབ་ན་སླར་དུག་ནད་ལ་སོགས་པའི་ཉེས་པ་ཐམས་ཅད་སེལ་ཞིང་སྲོག་འཚོ་བར་འགྱུར་ཏེ། དགྱེས་རྡོར་ལས༑ དུག་གི་དུམ་བུ་གང་ཉིད་ཀྱིས། །སྐྱེ་བོ་ཐམས་ཅད་འཆི་འགྱུར་བ། །དུག་གི་དེ་ཉིད་ཤེས་པ་ཡིས། །དུག་གིས་དུག་ནི་འཇོམས་པར་བྱེད། །ཅེས་སོ།་་་།དཔེ་དེ་ལྟ་བུའི་མཚོན་པའི་དོན་ནི༑ གཞུང་ལས། ཉོནྃ་མོངྃས་ཡེྃ་ཤེསྃ་ཏེྃ། །ཞེས་པ་བཤད་མ་ཐག་པའི་ལམ་འཁྱེར་རོ་སྙོམས་ལྟ་བུས་ཉོན་མོངས་པ་ལམ་དུ་བསླངས་ནས་ཉོན་མོངས་པ་སྤང་མ་དགོས་པར། ཉོན་མོངས་ལྔ་ཡེ་ཤེས་ལྔའི་ངོ་བོར་གདོད་མ་ནས་གཤིས་བབས་སུ་གནས་པ་རྟོགས་པར་འགྱུར་ཏེ། བརྟག་གཉིས་ལས། དེ་བཞིན་འདོད་ཆགས་མེས་ཚིག་པ། །འདོད་ཆགས་ཉིད་ཀྱིས་དབྱུང་བར་བྱ༑ ༑བཟློག་པའི་སྒོམ་པ་འདི་དག་ནི། །སངས་རྒྱས་མུ་སྟེགས་ཀྱིས་མི་ཤེས། །ཞེས་དང་། གཤིན་རྗེའི་གཤེད་ནག་པོའི་རྒྱུད་ལས། ཐབས་ཆེན་དག་དང་ལྡན་པ་ལ། །ཉོན་མོངས་བྱང་ཆུབ་ཡན་ལག་འགྱུར། །འཁོར་བ་ཞི་བའི་བདག་ཉིད་དེ། །སྔགས་ཀྱིས་བསད་པའི་དུག་བཞིན་ནོ། །ཞེས་གསུངས་པས་གདོད་མ་ནས་རང་རིག་ཆོས་སྐུའི་ངོ་བོར་ཡོད་པ་ཉིད་མ་རྟོགས་པ་ལ་གཏི་མུག་ཅེས་བཏགས་ཤིང་རྟོགས་པ་ན་ཆོས་སྐུ་ཞེས་བརྗོད་ཀྱི། གདོད་ནས་མེད་པ་ཞིག་སླར་མི་འབྱུང་བ་ནི། རྗེ་འཇིག་རྟེན་གསུམ་གྱི་མགོན་པོས་གཤིས་ལ་མི་གནས་ན་བལྟས་པས་མི་འགྱུར་བར་གསུངས་པ་དག་གོ།། །། ༈ །སྤྱི་དོན་ལྔ་པ་ནི། དེ་ལྟ་བུ་དགེ་བའི་རྩ་བ་རྒྱ་ཆེན་པོ་ཡང་བྱང་ཆུབ་ཏུ་ཡོངས་སུ་མ་བསྔོས་ན་འཛད་པར་འགྱུར་གྱི་འཕེལ་ཞིང་རྒྱས་པར་མི་འགྱུར་ཏེ། ཇི་སྐད་དུ། ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང་། །རྒྱ་མཚོ་མ་ཟད་བར་དུ་དེ་མི་འཛད། །དེ་བཞིན་བྱང་ཆུབ་ཡོངས་བསྔོས་དགེ་བ་ཡང་། །བྱང་ཆུབ་མ་ཐོབ་བར་དུ་དེ་མི་འཛད། །ཅེས་པས་དགེ་བའི་རྩ་བ་དེ་རྣམས་ཞིང་བསམ་དངོས་པོ་གསུམ་རྣམ་པར་དག་པས་བསྔོ་དགོས་ལ། དེ་ཡང་འགྲོ་བ་ལ་ཕན་བདེ་རྒྱ་ཆེན་པོ་འབྱུང་བར་འདོད་ན་བྱམས་སྙིང་རྗེ་བྱང་ཆུབ་ཀྱི་སེམས་ཀྱི་ངང་ནས་བསྔོ། ཕྱི་ནང་གི་བར་ཆད་ཞི་ཞིང་སྔགས་ཀྱི་ཡོན་ཏན་ཐམས་ཅད་འགྲུབ་པར་འདོད་ན་ལྷའི་བསྐྱེད་རིམ་གྱི་ངང་ནས་བསྔོ། བླ་མའི་ཐུགས་ལ་འདོགས་ཤིང་བླ་མའི་ཡོན་ཏན་ཐམས་ཅད་འབྱུང་བར་འདོད་ན་བླ་མའི་མོས་གུས་ཀྱི་ངང་ནས་བསྔོ། རྟོགས་པ་གོང་ནས་གོང་དུ་བོགས་ཐོན་པར་འདོད་ན་གནས་ལུགས་ཕྱག་རྒྱ་ཆེན་པོའི་ངང་ནས་བསྔོ་དགོས་ལ། གཞན་ཡང་བསྔོ་བའི་ཚུལ་རྒྱས་པ་ནི་སྔར་ལན་གཉིས་བཤད་པ་ལྟར་དང་། དོན་དྲིལ་ན་འཁོར་གསུམ་ཡོངས་དག་གིས་རྒྱས་གདབ་པར་བྱ་སྟེ། དེའི་ཚུལ་ནི། བདག་དང་འཁོར་བ་པ་རྣམས་དང་། མྱང་འདས་ཀྱི་སར་བཞུགས་པའི་འཕགས་པ་རྣམས་ཀྱིས་སྔོན་བྱས་ཟིན་པའི་དགེ་བ་དང་། མ་འོངས་པར་བྱེད་འགྱུར་གྱི་དགེ་བ། ད་ལྟར་བྱེད་བཞིན་པའི་དགེ་བ་རྣམས་དང་ལྷག་པར་བདག་གཞན་རྣམས་ལ་གཤིས་སམ་བབས་ཀྱི་གནས་ལུགས་བདེ་གཤེགས་སྙིང་པོ་གདོད་ནས་ཡོད་པའི་དགེ་བ་རྣམས་གཞན་དོན་དུ་རྫོགས་པའི་བྱང་ཆུབ་ཏུ་བསྔོ་བར་བྱ་དགོས་པ་གལ་པོ་ཆེ་སྟེ། དེ་ཡང་བདེ་གཤེགས་སྙིང་པོ་བསྔོ་བའི་རྒྱུ་མཚན་ནི། རྡོ་རྗེ་རྒྱལ་མཚན་གྱི་བསྔོ་བའི་ལེའུ་ལས། བདེ་གཤེགས་སྙིང་པོ་ཁམས་དགེ་བ། །བསྔོས་ན་འབྲས་བུ་སྨིན་པར་འགྱུར༑ ༑ཞེས་དང་། བྱམས་པའི་སྨོན་ལམ་ལས། བདག་གི་ཀུན་མཁྱེན་ས་བོན་ཏེ། །ཞེས་སོགས་རྒྱ་ཆེར་གསུངས་སོ། །དེ་ལྟར་དཔལ་ཕག་མོ་གྲུ་པ་དང་མགོན་པོ་འབྲི་གུང་པ་ཆེན་པོ་ཡབ་སྲས་ཀྱི་ཐུན་མོང་མ་ཡིན་པའི་བཞེད་པ་དམ་པའི་ཆོས་ལྔ་ཉམས་སུ་བླངས་པའི་འབྲས་བུ་ནི་གཉིས་ཏེ་གནས་སྐབས་དང་མཐར་ཐུག་གོ། །དང་པོ་ནི། གཞུང་ལས། མིྃ་མཐུནྃ་སྐྱོནྃ་དགྃ་ཅེས་པས་ཚེ་ཐོག་མ་མེད་པ་ནས་ད་ལྟའི་བར་དུ་བསགས་པའི་ལས་དང་ཉོན་མོངས་ཤེས་བྱའི་སྒྲིབ་པ་གསུམ་རྩད་ནས་ཟད་ཅིང་མེད་པ་འགྱུར་ཏེ། བྲམ་ཟེ་ཆེན་པོ་ས་ར་ཧས། བསྐལ་པར་བསགས་པའི་མུན་པ་མཐུག་པོ་ཡང་། །སྒྲོན་མེ་སྐྱེས་མ་ཐག་གིས་སེལ་བ་ལྟར། །འཁོར་བའི་བག་ཆགས་རྒྱ་ཆེན་མཐུག་པོ་ཡང་། །རང་སེམས་རྟོགས་པས་སྐད་ཅིག་གཅིག་གིས་སེལ། །ཞེས་སོ། །དེ་ཡང་སྡིག་པ་རྣམས་ཟད་ཅིང་དག་པའི་དུས་ན་ལས་ཀྱི་འབྲས་བུ་བག་ཙམ་ཡང་རྣམ་མཁྱེན་ཐོབ་པའི་གེགས་དང་ཕྱི་མར་མི་མྱོང་བར་ཚེ་འདིར་མྱོང་ཞིང་ཟད་པར་བྱེད་དོ། །གཉིས་མེད་རྣམ་རྒྱལ་གྱི་རྒྱུད་ལས། གང་དུ་རྒྱུ་དང་འབྲས་བུའི་ཆོས། །ཆུད་མི་ཟ་བ་ངེས་འབྱུང་ཕྱིར། །ཤིན་ཏུ་དག་ཚེ་སྡུག་བསྔལ་འབྱུང་། །དེ་ཉིད་ཕྲ་བ་རྟོགས་པར་དཀའ། །ཞེས་སོ། །དེ་ལྟར་ཚེ་འདིར་སྨིན་པའི་ཚེ་སྔར་བཤད་པའི་ལམ་འཁྱེར་དང་ཐུན་མཚམས་སུ་བཤགས་སྡོམ་བགྱིས་པས་འབྱང་བར་འགྱུར་ཏེ། འཕགས་པ་དེ་བཞིན་གཤེགས་པའི་ལེའུ་ལས། སྡིག་པ་ཤིན་ཏུ་མི་བཟད་བྱས་ན་ཡང་། །བདག་ཉིད་སྨད་དང་བཤགས་སྡོམ་བསྔོས་པ་ཡིས། །དེ་དག་སྲབ་པར་འགྱུར་ཞིང་རྩ་བ་ནས། །གཏན་དུ་ཕྱུང་བར་འགྱུར་ཞེས་ང་སྨྲའོ། །ཞེས་སོ། །དེ་ལྟར་སྡིག་པ་བྱང་ཞིང་དག་ནས་ཀྱང་གནས་སྐབས་སུ་ཕན་པ་དང་བདེ་བའི་དཔལ་ཐམས་ཅད་འབད་མེད་དུ་འབྱུང་བ་ཡང་། གཞུང་ལས། དགོསྃ་འདོྃད་ནམྃ་མཁྃའི་མཛོྃད། །ཅེས་པས་དཔེ་དོན་སྦྱར་ན་དོན་དམ་བྱང་སེམས་ཕྱག་རྒྱ་ཆེན་པོའི་རྟོགས་པ་དེས་ཀུན་རྫོབ་བྱང་སེམས་ཡིད་བཞིན་གྱི་ནོར་བུ་རིན་པོ་ཆེ་དེ་ལྟ་བུ་ལ་བྱི་དོར་བྱས་ནས་འཇིག་རྟེན་ལས་འདས་པའི་བདེ་བ་ཐོབ་པར་གདོན་མི་ཟ་ན་འཇིག་རྟེན་གྱི་བདེ་བ་སྨོས་ཅི་དགོས་པ་སྟེ། ཏིང་འཛིན་རྒྱལ་པོའི་མདོ་ལས། ཐར་པ་འདོད་པས་ཏིང་འཛིན་རྡུལ་བྲལ་འདི་འཛིན་ན། །ལྷ་དང་མི་ཡི་བདེ་བ་གྱ་ནོམ་རྙེད་པར་འགྱུར། །ལྷ་དང་མི་ཡི་མཆོད་པ་དམ་པ་དེས་ཐོབ་སྟེ། །བསམ་གཏན་བདེ་དང་འཕགས་པའི་བདེ་བ་མཆོག་ཀྱང་ཐོབ། །ཅེས་པ་ནས། སངས་རྒྱས་ཡེ་ཤེས་དམ་པ་འདི་ལ་སུ་དད་པ། །དེ་དག་འཛམ་གླིང་རིན་ཆེན་རིགས་ཤེས་བྱ་བ་ཡིན། །འཇིག་རྟེན་ན་ནི་དེ་དང་མཉམ་པ་སུ་ཡང་མེད། །དེ་ནི་སྐྱེ་བོ་མང་པོས་ཤིན་ཏུ་མཆོད་པར་འགྱུར། །ཞེས་པའི་བར་རྒྱ་ཆེར་གསུངས་སོ། །གཉིས་པ་མཐར་ཐུག་གི་འབྲས་བུ་ནི། གཞུང་ལས། དྲུགྃ་དངྃ་བཞིྃ་སོགྃས་བྱངྃ་ཆུབྃ་ཆོྃས་རྣམསྃ་རྫོོགྃས། །ཞེས་པས་དེ་ལ་ཡང་ཐབས་ཀུན་རྫོབ་བྱང་སེམས་ཀྱི་ཕ་རོལ་ཏུ་ཕྱིན་པ་དྲུག་དང་བསྡུ་དངོས་བཞི་ལ་སོགས་པ་སངས་རྒྱས་ཀྱི་ཆོས་ཐམས་ཅད་རྫོགས་པར་བྱེད་དེ། བྱང་ཆུབ་སེམས་དཔའི་སྡེ་སྣོད་ལས། ཤཱ་རིའི་བུ། བྱང་ཆུབ་སེམས་དཔའ་ཆོས་གཅིག་དང་ལྡན་ན་སངས་རྒྱས་ཀྱི་ཆོས་འདི་དག་དང་ཆོས་གཞན་ཡང་དཔག་ཏུ་མེད་པ་དག་ཡོངས་སུ་འཛིན་ཏོ། །ཆོས་གཅིག་གང་ཞེ་ན། བསམ་པ་ཕུན་སུམ་ཚོགས་པའི་བྱང་ཆུབ་ཀྱི་སེམས་ཏེ། ཤཱ་རིའི་བུ། བྱང་ཆུབ་སེམས་དཔའ་ཆོས་གཅིག་པོ་དང་ལྡན་ན་སངས་རྒྱས་ཀྱི་ཆོས་ཐམས་ཅད་དང་ཆོས་གཞན་ཡང་དཔག་ཏུ་མེད་པར་འཛིན་ཏོ༑ ༑ཞེས་སོ། །དེ་བཞིན་དུ་ཤེས་རབ་ཀྱིས་ཆོས་ཐམས་ཅད་ཀྱི་ཆོས་ཉིད་ཀྱི་རང་བཞིན་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་ཉིད་རྟོགས་པའི་དུས་ན་ཆོས་ཐམས་ཅད་ཀྱི་དོན་ལ་མ་རྟོགས་པ་དང་མངོན་དུ་མ་གྱུར་པ་གཅིག་ཀྱང་མེད་དོ། །ཏིང་འཛིན་རྒྱལ་པོ་ལས། ཆོས་ཀུན་དོན་གཅིག་པར་ནི་རབ་ཤེས་ཏེ། །དོན་གོ་གཅིག་ཏུ་སྟོང་པ་ཉིད་ཡིན་པས། །དེ་དག་ལས་ནི་ཐ་དད་གྱུར་པ་མེད། །དོན་གཅིག་ཉིད་དུ་ཆོས་རྣམས་སྟོན་པར་མཛད། །ཅེས་སོ། །དེ་ལྟར་ཐབས་ཤེས་ཟུང་འཇུག་དེས་ས་ལམ་བསྒྲོད་ཚུལ་ནི། གཞུང་ལས། སྃ་དངྃ་ལམྃ་བགྲོདྃ་ཅེས་པས་གནས་ལུགས་ཕྱག་རྒྱ་ཆེན་པོ་དེས་ནི་ས་ལམ་སོགས་ཕར་ཕྱིན་ཐེག་པ་ནས་བཤད་པ་ལྟར་གྲངས་མེད་གསུམ་སོགས་དུས་ཡུན་རིང་པོ་མི་ཐོགས་པར་སྐད་ཅིག་ལ་བགྲོད་དེ། བསམ་གྱིས་མི་ཁྱབ་པའི་རྒྱུད་ལས། རྟོགས་དང་སྒོམ་དང་མཐར་ཕྱིན་དང་། །འདི་ལ་ཡོད་པ་མ་ཡིན་ཏེ། །རྟོགས་པས་སྐད་ཅིག་དེ་ཉིད་ལ། །བཅུ་ཡི་ས་ལ་རབ་ཏུ་གནས། །ཞེས་སོ། །ཚུལ་དེ་ལྟ་བུ་ནི་མགོན་པོ་འབྲི་གུང་པ་ཆེན་པོས་རྟོགས་པ་གཅིག་གིས་ས་ལམ་མ་ལུས་བགྲོད་ཅེས་པའི་དོན་ཏོ། །དེ་ལྟ་བུའི་ཚུལ་གྱིས་སྐད་ཅིག་མ་དེ་ཉིད་ལ་འཚང་རྒྱ་བ་ཡང་། གཞུང་ལས། མིྃ་གནསྃ་མྱྃ་ངནྃ་འདྃས༑ ༑ཞེས་པས། ཤེས་རབ་ཟབ་མོའི་དོན་རྟོགས་པས། །འཁོར་བར་མི་གནས་ཤིང་ཐབས་བྱང་ཆུབ་སེམས་ཀྱིས་མྱང་ངན་ལས་འདས་པར་མི་གནས་ན་མི་གནས་པའི་མྱ་ངན་ལས་འདས་པ་ཐོབ་སྟེ། རྒྱུད་བླ་མ་ལས། བདག་སྲེད་མ་ལུས་ཤེས་རབ་ཀྱིས་བཅད་དེ། །སེམས་ཅན་སྲེད་ཕྱིར་བརྩེར་ལྡན་ཞིང་ཐོབ་མིན། །དེ་ལྟར་བློ་རྩེ་བྱང་ཆུབ་ཐབས་བསྟན་ན། །འཕགས་པ་འཁོར་བའམ་མྱ་ངན་འདའ་མི་འགྱུར། །ཞེས་སོ། །དེ་ཡང་གཞུང་ལས། བྱངྃ་ཆུབྃ་ཅེསྃ་བརྗོདྃ་པས་དེ་ལྟར་བྱང་ཆུབ་ཀྱི་སེམས་གཉིས་དབྱེར་མེད་དུ་གྱུར་ནས་མངོན་པར་བྱང་ཆུབ་པ་ཡང་ཟེར་ཏེ། འཇམ་དཔལ་རྣམ་རོལ་གྱི་མདོ་ལས། ཁྱེའུ་བྱང་ཆུབ་སེམས་དཔའ་རང་གི་སེམས་རྟོགས་པས་མ་རྟོགས་པ་གཞན་ཅི་ཡང་མེད་དོ། །རང་གི་སེམས་རྟོགས་པ་གང་ཡིན་པ་དེ་ནི་ཐམས་ཅད་མཁྱེན་པའི་ཡེ་ཤེས་རྟོགས་པ་ཡིན་ནོ། །ཞེས་སོ། །གཞན་ཡང་གཞུང་ལས། བདེྃ་གཤེགྃས་ཞེས་པས་དེ་ལྟར་བྱང་ཆུབ་ཀྱི་སེམས་གཉིས་དབྱེར་མེད་དུ་རྟོགས་པ་དེའི་ངང་དུ་གཤེགས་པ་དང་གནས་པར་མཛད་པས་བདེ་བར་གཤེགས་པ་ཞེས་ཀྱང་བརྗོད་དེ། རྒྱལ་བའི་ཡུམ་སྡུད་པ་ལས། མཁས་པ་འཇིག་རྟེན་གནས་སམ་མྱང་ངན་འདས་ཀྱང་རུང་༑ ༑ཆོས་ཉིད་སྐྱོན་མེད་ཆོས་རྣམས་སྟོང་པ་འདི་གནས་ཏེ། །བྱང་ཆུབ་སེམས་དཔའ་དེ་བཞིན་ཉིད་འདི་རྗེས་སུ་རྟོགས། །དེ་ཕྱིར་དེ་བཞིན་གཤེགས་ཞེས་སངས་རྒྱས་མཚན་གསོལ་ཏོ༑ ༑ཞེས་སོ། །གཞན་ཡང་གཞུང་ལས། སངྃས་རྒྱསྃ་བསྟྃན། །ཞེས་པས་བྱང་ཆུབ་ཀྱི་སེམས་གཉིས་དབྱེར་མེད་དུ་གྱུར་པའི་ཚེ་མཉམ་རྗེས་མེད་པ་ན་སངས་རྒྱས་ཏེ། མཁའ་འགྲོ་མ་རྡོ་རྗེ་གུར་ལས། སྐྱེ་འདིར་སངས་རྒྱས་མཆོག་ཉིད་དུ། །སེམས་བསྒོམ་པས་ནི་སངས་རྒྱས་འཐོབ། །རིན་ཆེན་སེམས་ལས་ཕྱིར་གྱུར་པའི། །སངས་རྒྱས་མེད་ཅིང་སེམས་ཅན་མེད། །ཅེས་སོ༑ ༑ཚུལ་དེ་ལྟ་བུ་ལ་དགོངས་ནས། མགོན་པོ་འབྲི་གུང་པ་ཆེན་པོས། སངས་རྒྱས་ནི་བྱང་ཆུབ་སེམས་ཀྱི་རང་གཟུགས་ཞེས་གསུངས་སོ། །དེ་ལྟར་རྟོགས་པ་དང་ལྡན་པའི་བྱང་ཆུབ་སེམས་དཔའ་དེ་བརྩོན་པ་ཆུང་ཡང་མཆོག་འགྲུབ་པར་ཡུན་རིང་པོ་མི་ཐོགས་པར་འགྲུབ་སྟེ། གཞུང་ལས། བདེྃན་མཐོྃང་བརྩོྃན་མིནྃ་བརྃ་དོརྃ་གསྃལ་བཞགྃ་སྤངྃ་། །ཞེས་པས་བྱང་ཆུབ་སེམས་དཔའ་གནས་ལུགས་ཀྱི་བདེན་པ་མཐོང་བ་དེ་བརྩོན་པ་དང་མི་ལྡན་ན་ཚེ་འདིར་སངས་མ་རྒྱས་ཀྱང་བར་དོར་མཆོག་འགྲུབ་ཅིང་སྡུག་བསྔལ་གྱི་ཆུ་བོ་བཞི་ཡང་རིམ་པ་གཉིས་སུ་གྲོལ་བ་ཁོ་ན་སྟེ། སྤྱོད་བསྡུས་ལས། སྐྱེ་བོ་གང་ཞིག་ཀུན་རྫོབ་བདེན་པ་སྟེ། །འཆི་བའི་མིང་ནི་དོན་དམ་བདེན་པ་ཡིན། །རིམ་གཉིས་ཐ་མ་གཅིག་ཏུ་གྱུར་པ་གང་། །རྙེད་པ་འདི་ནི་མ་འོངས་སངས་རྒྱས་ཡིན། །ཞེས་སོ། །དེ་ལྟ་བུའི་གང་ཟག་ནི་སྡུག་བསྔལ་གྱི་ཆུ་བོ་ལས་འདས་ཟིན་ཀྱང་གཞན་དོན་དུ་སྙིང་བརྩེས་སྐྱེ་བ་ལེན་པའི་ཚུལ་ཙམ་ཡིན་གྱི་ལས་ཀྱིས་འཁོར་བ་ནི་མ་ཡིན་ཏེ། རྒྱུད་བླ་མ་ལས། ཇི་བཞིན་ཡང་དག་མཐོང་བའི་ཕྱིར། །སྐྱེ་སོགས་རྣམས་ལས་འདས་གྱུར་ཀྱང་། །སྙིང་རྗེའི་བདག་ཉིད་སྐྱེ་བ་དང་། །འཆི་དང་རྒ་དང་ན་བར་སྟོན། །ཞེས་སོ། །དེ་ལྟར་བསྟན་པའི་དོན་རྣམས་མདོར་དྲིལ་ན་སྐྱེ་བ་འདིར་གྲོལ་ལམ་བར་དོར་གྲོལ་ཡང་རུང་། བརྩོན་པ་རབ་འབྲིང་ཙམ་མ་གཏོགས་མཐར་སྐད་ཅིག་ལ་དོན་གཉིས་འགྲུབ་པ་སྟེ། དང་པོ་བདག་དོན་དུ་ཆོས་ཀྱི་སྐུ་འགྲུབ་པ་ནི། གཞུང་ལས། སྒྲིབྃ་གསུམྃ་དྲིྃ་བྲལྃ་དབྱེྃར་མེྃད་ཆོྃས་ྃསྐུྃ་འཐོྃབ། །ཅེས་པས་ཁམས་རང་བཞིན་རྣམ་དག་ཆོས་སྐུར་གནས་པ་དེ་ལས་དང་ཉོན་མོངས་ཤེས་བྱའི་སྒྲིབ་པ་གསུམ་སོ་ཐར་བྱང་སེམས་གསང་སྔགས་གསུམ་གྱི་བསླབ་པས་སྦྱངས་ཤིང་གནས་ལུགས་ཕྱག་རྒྱ་ཆེན་པོ་རྟོགས་པར་བྱས་ཏེ་དག་པ་གཉིས་ལྡན་གྱི་ཆོས་སྐུ་ཐོབ་སྟེ། སློབ་དཔོན་ཨཱརྻ་དེ་ཝའི་མན་ངག་ལས། སློབ་བཞིན་པ་ལ་བསླབ་ནས་ནི། །མི་སློབ་ཟུང་འཇུག་ཆོས་སྐུ་འཐོབ། །ཅེས་སོ། ཆོས་ཀྱི་སྐུ་གང་ཞེ་ན། གཞུང་ལས། དོནྃ་དམྃ་ཞིྃ་ཁྱབྃ་ཅེས་པས་འདུས་མ་བྱས་ཤིང་ལྷུན་གྱིས་གྲུབ་པས་ན་ཞི་བ། སྤྲོས་པའི་མཚན་མས་མ་གོས་པས་ཞི་བ། འཁོར་འདས་ཐམས་ཅད་ཀྱི་རྩ་བ་ཡིན་པས་ན་ཁྱབ་པ་སྟེ། རྒྱུད་བླ་མ་ལས། འདུས་མ་བྱས་ཤིང་རྣམ་དབྱེར་མེད། །མཐའ་གཉིས་དག་ནི་རྣམ་པར་སྤངས། །ཉོན་མོངས་ཤེས་བྱ་སྙོམས་འཇུག་གི། །སྒྲིབ་གསུམ་ལས་ནི་ངེས་གྲོལ་ཏེ། །ཞེས་སོགས་གསུངས་སོ། །དེ་ཡང་ཚུལ་ཇི་ལྟ་བུ་ཞེ་ན། གཞུང་ལས། རྟོགྃ་བྲལྃ་ནམྃ་མཁའྃ་བཞིྃན། །ཞེས་པས། ནམ་མཁའ་ལ་མཐའ་དབུས་ཕྱོགས་ལྷུང་སོགས་མེད་པ་ལྟར་ཆོས་སྐུ་དེ་ཡང་མ་འདྲེས་པའི་མཚན་ཉིད་དང་ལྡན་པའི་ཕྱིར་སེམས་ཅན་ཐམས་ཅད་ཀྱི་ཁམས་རྒྱུད་ལ་གནས་པ་སྟེ། རྒྱུད་བླ་མ་ལས། རང་གི་ངོ་བོ་ཉིད་གྱུར་ཟབ་པའི་ཚུལ། །རྟོགས་པའི་རྒྱུར་གྱུར་ཞིབ་མོར་བསམ་པས་ན། །དོན་དམ་བདེ་མཛད་དེ་བཞིན་གཤེགས་པ་ནི། །ནམ་མཁའ་བཞིན་དུ་རྒྱུ་མཚན་རྣམས་དང་བྲལ། །ཞེས་སོ། །དེ་ལྟར་བདག་དོན་ཆོས་སྐུ་ལས་གཞན་དོན་གཟུགས་སྐུར་སྣང་ཚུལ་ནི། གཞུང་ལས། ཆོསྃ་དངྃ་ལོངྃས་སྤྱོདྃ་སྣྃ་ཚོགྃས་འདོྃད་དགུྃར་སྤྲུལྃ། །ཞེས་པས་ཆོས་སྐུ་སྤྲོས་བྲལ་དེའི་རང་རྩལ་འགག་མེད་ལས་གདུལ་བྱའི་དོན་དུ་གཟུགས་ཀྱི་སྐུ་གཉིས་སུ་སྣང་ཚུལ་བསྟན་པ་སྟེ། སྐུ་གསུམ་བསྟན་པའི་མདོ་ལས། སའི་སྙིང་པོ་དཔེར་ན་ནམ་མཁའ་སྟོང་པ་ལ་བརྟེན་ནས་སྤྲིན་འབྱུང་བའོ། །སྤྲིན་ལ་བརྟེན་ནས་ཆར་འབྱུང་བའོ། །དེ་བཞིན་དུ་ཆོས་ཀྱི་སྐུ་ལ་བརྟེན་ནས་ལོངས་སྤྱོད་རྫོགས་པའི་སྐུ་སྣང་ངོ་། །ལོངས་སྤྱོད་རྫོགས་པའི་སྐུ་ལ་བརྟེན་ནས་སྤྲུལ་པའི་སྐུ་སྣང་ངོ་། །ཞེས་སོ། །དེ་ལྟར་མཆོག་གི་སྤྲུལ་སྐུར་མ་ཟད་གདུལ་བྱ་སོ་སོའི་བློ་དང་འཚམ་པའི་སྤྲུལ་པ་མཆོག་དམན་མཐའ་ཡས་པའི་འགྲོ་བའི་དོན་བྱེད་པའོ། །འཁོར་ལོ་སྡོམ་པ་ངེས་བརྗོད་རྒྱུད་བླ་མ་ལས། རྡོ་རྗེ་ཅན་ནི་ཐམས་ཅད་དུ། །ཆ་མེད་ཆ་ནི་རྣམ་སྤངས་པ། །ལུས་ལ་འདས་ཤིང་གོས་པ་མེད། །ལ་ལ་གཟུགས་ཅན་དག་ཏུ་བཞུགས། །ཞེས་པ་ནས། ལ་ལར་སྲེག་པའི་མེ་དག་དང་། །ལ་ལར་མཐོ་རིས་སྐྱེ་བ་དང་། །རྣམ་པར་སྤྲུལ་པ་འདི་ལྟ་བུར། །བརྟེན་ནས་འགྲོ་བ་འདུལ་བར་མཛད། །ཅེས་པའི་བར་གྱིས་སྤྲུལ་པ་མཆོག་དམན་བར་མ་སྣ་ཚོགས་སུ་སྣང་བར་གསུངས་སོ། །དེ་ལྟར་བསྟན་ཀྱང་རྟོག་པ་མི་མངའ་བ་ནི། གཞུང་ལས༑ མིྃ་རྟོགྃ་ཡིདྃ་བཞིྃན་ནོརྃ་ལྟརྃ་མཛདྃ་པའིྃ་རྒྱུནྃ། །ཞེས་པས་ཡིད་བཞིན་གྱི་ནོར་བུ་རིན་པོ་ཆེ་ལ་རྟོག་པ་མེད་ཀྱང་གདུལ་བྱའི་བསམ་པ་ལ་ཇི་ལྟར་འདོད་པ་སྩོལ་བ་ལྟར། ཆོས་ཀྱི་སྐུ་ལ་རྟོག་པ་མེད་ཀྱང་གདུལ་བྱའི་བློ་དང་འཚམ་པ་ནི་གདུལ་བྱ་མ་ཟད་ཀྱི་བར་དུ་སྤྲུལ་པ་མི་ཟད་པར་སྟོན་པ་སྟེ། དད་པས་སྟོབས་བསྐྱེད་པའི་ཕྱག་རྒྱ་ལ་འཇུག་པའི་མདོ་ལས། འཇམ་དཔལ་འདི་ལྟ་སྟེ། དཔེར་ན་ནོར་བུ་བཻཌཱུརྻ་ནི་རྣམ་པར་མི་རྟོག་མོད་ཀྱི་དངོས་པོའི་དབང་གིས་བྱ་བ་རྣམ་པ་མཐའ་ཡས་པ་གཞལ་དུ་མེད་པ་འདི་ལྟ་བུ་དག་འབྱུང་ངོ་། །འཇམ་དཔལ་དེ་བཞིན་དུ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱང་སེམས་ཅན་ཡོངས་སུ་སྨིན་པར་བྱ་བའི་ཕྱིར་ཕྱོགས་བཅུའི་འཇིག་རྟེན་གྱི་ཁམས་རབ་འབྱམས་ཐམས་ཅད་དུ་སྐད་ཅིག་མ་རྣམ་པ་ཐ་དད་པ་གཞལ་དུ་མེད་པ་དག་འབྱུང་སྟེ། དེ་བཞིན་གཤེགས་པ་ནི་མི་རྟོག་རྣམ་པར་མི་རྟོག་མོད་ཀྱི། འོན་ཀྱང་མ་འདྲེས་པའི་ཆོས་དང་ལྡན་པའི་ཕྱིར་ལྷུན་གྱིས་གྲུབ་པའི་མཛད་པ་འདི་ལྟ་བུ་དག་སྟོན་པ་ལ་ཐོགས་པ་མེད་དོ། །ཞེས་སོ། །དེ་ལྟ་བུའི་སངས་རྒྱས་དེ་ལ་ཡེ་ཤེས་ཇི་ལྟ་བུ་མངའ་ཞེ་ན། གཞུང་ལས། མཐྃའ་བྲལྃ་ཀུནྃ་མཁྱེནྃ་ཟགྃ་མེདྃ་ཡེྃ་ཤེསྃ་གཟིགྃས༑ ༑ཞེས་ཡེ་ཤེས་མངའ་བ་དང་མི་མངའ་བ་གཉིས་ཀ་ཡོད་མེད་ཀྱི་མཐའ་ཡིན་པས། འདིར་ནི་མཐའ་ཐམས་ཅད་དང་བྲལ་བའི་ཆོས་སྐུ་དག་པ་གཉིས་ལྡན་དེ་ཉིད་ཆོས་དབྱིངས་ཡེ་ཤེ༑ དེའི་རང་རྩལ་མེ་ལོང་གི་གཟུགས་བརྙན་ལྟར་ལོངས་སྐུར་སྣང་བ་མེ་ལོང་ལྟ་བུའི་ཡེ་ཤེས། སྲིད་ཞི་མཉམ་པ་ཉིད་དུ་དག་པ་མཉམ་ཉིད་ཡེ་ཤེས། དུས་གསུམ་ཤེས་བྱ་ཐམས་ཅད་ཆགས་ཐོགས་མེད་པར་མཁྱེན་པ་སོར་རྟོག་ཡེ་ཤེས། སྤྲུལ་པས་སེམས་ཅན་གྱི་ཁམས་དང་མཉམ་པར་ཁྱབ་ཅིང་གང་ལ་གང་འདུལ་གྱིས་དོན་མཛད་པ་ནི་བྱ་བ་གྲུབ་པའི་ཡེ་ཤེས་ཏེ། མདོ་སྡེ་རྒྱན་ལས། མེ་ལོང་ཡེ་ཤེས་མི་གཡོ་སྟེ། །ཡེ་ཤེས་གསུམ་ནི་དེ་ལ་བརྟེན། །མཉམ་པ་ཉིད་དང་སོ་སོར་རྟོག །བྱ་བ་གྲུབ་པ་ཉིད་ཡིན་ནོ། །ཞེས་སོ། །དེ་རྣམས་ནི་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་རྣམ་པ་གཉིས་སུ་འདུས་སོ། །དེ་ལྟ་བུའི་སངས་རྒྱས་དེའི་བྲལ་བའི་ཡོན་ཏན་ནི་གཞུང་ལས། སྟོབྃས་བཅུྃ་མིྃ་འཇིྃགས་མྃ་འདྲེསྃ་ཡོནྃ་ཏནྃ་རྫོགྃས། །ཞེས་པས། སངས་རྒྱས་དེ་ལ་སྟོབས་བཅུ་མི་འཇིགས་པ་བཞི། མ་འདྲེས་པའི་ཆོས་བཅོ་བརྒྱད་རྣམས་མངའ་བ་ནི་བྲལ་བའི་འབྲས་བུ་སྟེ། རྒྱུད་བླ་མ་ལས། སྟོབས་ཉིད་མ་རིག་སྒྲིབ་པ་རྡོ་རྗེ་བཞིན༑ ༑མི་འཇིགས་ཉིད་ནི་ཁོར་ཡུག་སེང་གེ་བཞིན། །དེ་བཞིན་གཤེགས་པ་མ་འདྲེས་མཁའ་བཞིན་ཏེ། །ཐུབ་པའི་སྟོན་པ་རྣམ་གཉིས་ཆུ་ཟླ་བཞིན། །ཞེས་སོགས་རྣམ་སྨིན་གྱི་ཡོན་ཏན་ནི། གཞུང་ལས། མཚནྃ་དངྃ་དཔེྃ་བྱད་ྃཀྱིསྃ་བརྒྱནྃ་ཅེས་པས་སངས་རྒྱས་དེའི་རྣམ་སྨིན་གྱི་འབྲས་བུ་ནི་སྐུ་ལ་མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བརྒྱད་ཅུས་ཡང་དག་པར་མཛེས་པ་སྟེ༑ མཚན་བཟང་ནི། རྒྱུད་བླ་མ་ལས། ལེགས་གནས་འཁོར་ལོས་མཚན་པ་དང་། །ཡངས་དང་ཞབས་ལོང་མི་མངོན་དང་། །ཞེས་པ་ནས། བསམ་གྱིས་མི་ཁྱབ་སུམ་ཅུ་རྩ་གཉིས་སོ༑ ༑འདི་དག་སྟོན་པའི་མི་དབང་མཚན་དུ་གསུངས། ཞེས་པའི་བར་རོ། དཔེ་བྱད་ནི། མངོན་རྟོགས་རྒྱན་ལས། ཐུབ་པའི་སེན་མོ་ཟངས་མདོག་ལྟར་མཛེས་དང་། །ཞེས་པ་ནས། དཔལ་གྱི་བེའུ་བཀྲ་ཤིས་ནི། །སངས་རྒྱས་དཔེ་བྱད་བཟང་པོར་འདོད། །ཅེས་པའི་བར་གསུངས་སོ། །དེ་ལྟ་བུའི་སངས་རྒྱས་དེ་གདུལ་བྱའི་སྣང་ངོར་སྣང་ཚུལ་སྟོན་པ་ནི། གཞུང་ལས། ཆུྃ་ཟླ་ྃབཞིྃན། །ཞེས་པས་ཟླ་བའི་དཀྱིལ་འཁོར་ལ་རྟོག་པ་མེད་ཀྱང་ཆུ་སྣོད་ཆེ་ཆུང་ཐམས་ཅད་དུ་རེ་རེ་སྣང་བ་ལྟར་ཆོས་ཀྱི་སྐུ་ལ་རྟོག་པ་མེད་ཀྱང་གདུལ་བྱ་མཆོག་དམན་བར་མ་ཐམས་ཅད་ཀྱི་སྣང་ངོར་མཚན་དཔེས་བརྒྱན་པའི་གཟུགས་སྐུ་དང་མ་བརྒྱན་པའི་རྣམ་པ་དུ་མ་སྣང་བར་འགྱུར་ཏེ། རྒྱུད་བླ་མ་ལས། ཇི་ལྟར་སྤྲིན་མེད་ནམ་མཁའི་ཟླ་བའི་གཟུགས། །སྟོན་ཀའི་ཆུ་སྔོན་མཚོར་ནི་མཐོང་བ་ལྟར། །དེ་བཞིན་རྒྱལ་སྲས་ཚོགས་ཀྱི་ཁྱབ་བདག་གཟུགས། །རྫོགས་སངས་དཀྱིལ་འཁོར་ནང་དུ་མཐོང་བར་འགྱུར། །ཞེས་སོ། །དེ་ལྟ་བུའི་སངས་རྒྱས་ལ་ཕྲིན་ལས་འབྱུང་ཚུལ་ནི། གཞུང་ལས། ཕྲིནྃ་ལསྃ་ལྷུནྃ་གྲུབྃ་རྒྱུནྃ་ཆདྃ་མེདྃ་པྃ་འབྱུངྃ་། །ཞེས་པས་སངས་རྒྱས་ལ་རྟོག་པ་མེད་ཀྱང་གདུལ་བྱའི་དབང་གིས་ཕྲིན་ལས་ནི་འདུས་མ་བྱས་ཤིང་ལྷུན་གྱིས་གྲུབ་པ་གདུལ་བྱ་མ་ཟད་ཀྱི་བར་དུ་རྒྱུན་ཆད་མེད་པར་སྐུ་གསུང་ཐུགས་ཀྱི་གསང་བ་དང་མཛད་པ་ནི། དཔེ་དགུའི་ཕྱོགས་ཙམ་མཚོན་ཞིང་དེ་དག་ལས་འཕགས་པ་སྟེ། རྒྱུད་བླ་མ་ལས། སངས་རྒྱས་གཟུགས་བརྙན་ལྟ་བུ་སྟེ། །དབྱངས་དང་མི་ལྡན་དེ་འདྲ་མིན། །ལྷ་ཡི་རྔ་བཞིན་ཐམས་ཅད་དུ། །དོན་བྱེད་མིན་པ་དེ་འདྲ་མིན། །སྤྲིན་ཆེན་དང་མཚུངས་དོན་མེད་པའི། །ས་བོན་སྤོང་མིན་དེ་འདྲ་མིན། །ཚངས་ཆེན་བཞིན་ཏེ་གཏན་དུ་ནི། །སྨིན་པར་བྱེད་མིན་དེ་འདྲ་མིན། །ཉི་མའི་གཟུགས་བཞིན་གཏན་དུ་ནི། །མུན་པ་འཇོམས་མིན་དེ་འདྲ་མིན༑ ༑ཡིད་བཞིན་ནོར་འདྲ་འབྱུང་བ་ནི། །རྙེད་པར་མི་དཀའ་དེ་འདྲ་མིན། །སྒྲ་སྙན་བཞིན་དུ་རྐྱེན་ལས་ནི། །བྱུང་བ་དེ་དང་འདྲ་བའང་མིན། །ནམ་མཁའ་དང་འདྲ་དག་པ་ཡི། །གཞི་མིན་དེ་དང་འདྲ་བའང་མིན། །འཇིག་རྟེན་འཇིག་རྟེན་ལས་འདས་པ། །འགྲོ་བའི་ཕུན་ཚོགས་མ་ལུས་པ། །དེ་གནས་པ་ཡི་རྟེན་ཡིན་ཕྱིར། །ས་ཡི་དཀྱིལ་འཁོར་དག་དང་འདྲ། །ཞེས་གསུངས་སོ། དེ་ལྟ་བུའི་མཛད་པ་ནི། འཁོར་བ་མ་སྟོང་གི་བར་དུ་འབྱུང་བར་འགྱུར་ཏེ། གསེར་འོད་དམ་པའི་མདོ་ལས། སངས་རྒྱས་མྱ་ངན་མི་འདའ་ཞིང་། །ཆོས་ཀྱང་ནུབ་པར་མི་འགྱུར་ཏེ། །སེམས་ཅན་རྣམས་ནི་འདུལ་བའི་ཕྱིར། །མྱ་ངན་འདའ་བར་བསྟན་པ་ཡིན། །ཞེས་སོ། །ཕྲིན་ལས་དེ་ལྟ་བུ་སྤྱིར་འཇུག་ཚུལ་ནི། བདེ་མཆོག་རྩ་རྒྱུད་ལས། མོས་པ་དུ་མའི་སེམས་ཅན་ལ། །སྤྱོད་པ་སྣ་ཚོགས་སྟོན་མཛད་དེ། །སྣ་ཚོགས་ཚུལ་གྱིས་གདུལ་བྱ་ལ། །ཐབས་ནི་སྣ་ཚོགས་སྟོན་པ་ཡིན། །ཞེས་སོ། །བྱེ་བྲག་སྙིགས་མའི་དུས་འདིར་བོད་གདོང་དམར་མིའི་ཡུལ་འདིར་སངས་རྒྱས་ཉིད་སྤྲུལ་པ་སྣ་ཚོགས་པའི་ཚུལ་གྱིས་སྟོན་པར་ངེས་ཏེ། ལྷ་མོ་དྲི་མ་མེད་པས་ཞུས་པའི་མདོ་ལས། བསྐལ་པ་བཟང་པོའི་རྒྱལ་སྲས་རྣམས། །མི་ཡུལ་བོད་ཀྱི་གྲོང་ཁྱེར་དེར། །སྐྱེ་བ་དག་ཀྱང་བཞེས་འགྱུར་ཞིང་། །མི་དང་འདྲ་བ་སྣང་བར་འགྱུར། །ཞེས་སོ། །དེ་ལྟར་མདོ་ཐམས་ཅད་ཀྱི་སྙིང་པོ། གསུང་རབ་ཐམས་ཅད་ཀྱི་ལྡེའུ་མིག །རྒྱུད་སྡེ་བཞིའི་གནད་བསྡུས་པ། མཁའ་འགྲོ་མའི་གསང་བ་བཀའི་རྒྱ་བཀྲོལ་བ། རྩ་བརྒྱུད་ཀྱི་བླ་མ་དམ་པ་རྣམས་ཀྱི་ཐུགས་ཀྱི་གསང་མཛོད་རྡོལ་བ། སྡེ་སྣོད་གསུམ་དང་རྒྱུད་སྡེ་བཞིའི་གནད་མ་ལུས་པ་གང་ཟག་གཅིག་གིས་སྟན་ཐོག་གཅིག་ཐུན་གཅིག་གི་ཁོངས་སུ་ཉམས་ལེན་བྱ་བའི་གནད་ཕྱག་རྒྱ་ཆེན་པོའི་ཁྲིད་ཡིག་ལྔ་ལྡན་ནོར་བུའི་ཕྲེང་བ་མཛེས་པར་བྱེད་པའི་རྒྱན་འདི་ཉིད་ལ་མ་རྟོགས་པ་དང་། ལོག་པར་རྟོག་པ་དང་། ཐེ་ཚོམ་དུ་གྱུར་པ་སྤང་བའི་ཕྱིར་སོ་སོར་ལུང་རྣམ་དག་གི་ཡིད་ཆེས་སོ་སོར་སྦྱར་བ་སྟེ། གཙུག་ན་རིན་ཆེན་གྱིས་ཞུས་པའི་མདོ་ལས། ལུང་གི་
ངེས་བྱེད་ཚིག་ཡིན་ཏེ། །ངེས་པ་མེད་པ་རྫུན་གྱི་ཚིག །སྨྲ་བར་མི་འགྱུར་རྒྱུ་མེད་ཕྱིར། །ངེས་བྱེད་ལུང་དུ་ཤེས་པར་བྱ། །ཞེས་སོ། །ལུང་དང་མི་ལྡན་པའི་གདམས་པ་སྟོན་པ་ནི། རང་གཞན་གཉིས་ཕུང་གི་ལས་ཡིན་ཏེ། འཕགས་པ་རྒྱན་སྟུག་པོའི་མདོ་ལས། ཡིད་ཆེས་ལུང་དང་མི་ལྡན་པར། །ཆོས་གང་སྟོན་པར་བྱེད་པ་ནི། །རྣམ་པར་རྟོག་པའི་བདག་ཉིད་དོ། །བདག་ཀྱང་ཆུད་ཟོས་གཞན་ཆུད་ཟོས། །ཞེས་སོ། །དེས་ན་དེང་སང་བསྟན་པ་ཡོངས་རྫོགས་ཀྱི་ཉམས་ལེན་སྡོམ་གསུམ་གྱི་སྙིང་པོ་འདི་ལྟ་བུ་ཡལ་བར་དོར་ནས་འདི་ལས་གཞན་པའི་ཞལ་གཟིགས་དང་ཉམས་ལ་ཤར་བ་དང་། སའི་འོག་ནས་རྙེད་པ་དང་། རང་གི་རིག་པ་ལས་རྡོལ་བ་དང་། ནམ་མཁའ་ནས་མཁའ་འགྲོ་མས་འདི་སྐད་ཟེར་རོ་བྱ་བ་དང་། གཞན་ཡང་ལུང་དང་མི་ལྡན་ཞིང་། སྡོམ་པ་གསུམ་དང་མདོ་སྔགས་ལ་མ་གྲགས་པའི་ཟབ་ཟབ་མོ་ཉུང་བསྡུས་འཁྱེར་བདེ་ཞེས་འཁྲུལ་བའི་རྟོག་པས་དོན་ལོག་པར་བསྡེབས་ཤིང་། འཐད་
བསྡུས་ཀྱི་རྒྱུ་མཚན་མང་པོ་བཀོད་ནས་ཟབ་ཆོས་ཡིན་ཞེས་སྨྲ་ཞིང་རང་ལ་ཉམས་མྱོང་མེད་པར་ཁ་གསག་དང་དཔེ་ལྟས་ངག་སྒྲོས་ཀྱིས་སློབ་མ་འཁྲིད་པ་དག་མཐོང་བས་འདི་རྣམས་ནི་བླུན་པོ་མགོ་བོ་བསྐོར་ཞིང་ཡིད་བསླུ་བར་བྱེད་པའི་ཆོད་ཉིད་རྙེད་འཚོལ་དང་བཟེ་ཟོང་ཡིན་པས་དེ་རྣམས་ཆོས་སུ་རློམ་པ་ནི་སྦྲང་མས་ཁྱི་ལུད་ཀྱི་རོ་ཉམས་སུ་མྱོང་བའམ། སྦུར་པས་ལྕི་ལེབ་ལ་གཞལ་ཡས་ཁང་དུ་མཐོང་བ་དང་ཁྱད་མེད་ལ། དེ་ལྟ་བུའི་བཤེས་གཉེན་ལ་འཁོར་དང་ལོངས་སྤྱོད་འདུ་བ་ནི་མི་གཙང་བ་ལ་དྲི་ཞིམ་མེད་ཀྱང་སྦྲང་མའི་ཚོགས་འཁྲུལ་སྣང་གིས་འདུ་བ་དང་ཁྱད་མེད་དེ། སློབ་དཔོན་འཕགས་པ་ལྷའི་མན་ངག་ལས། མ་འོངས་ཕྱི་མའི་དུས་སུ་ནི། །ལུང་ཟབ་མན་ངག་མི་བསྟེན་པར། །འཐད་སྒྲུབ་རིག་གཉིས་གཙོར་བྱེད་པ། །རང་རང་གྲུབ་མཐའ་དམ་པར་འཛིན༑ ༑སྦས་དོན་ཙམ་གྱི་ཆོས་བྱེད་ཅིང་། །མཐར་ཐུག་ལྟ་བ་ཟབ་མོ་ལ། །མི་མོས་སླར་ཡང་སུན་འབྱིན་བྱེད། །དེས་བདག་ཉིད་དང་གཞན་བརླག་འགྱུར། །ཞེས་སོ། །དེ་ལྟ་བུ་བཤེས་གཉེན་ནི་ཉེས་པའི་རྒྱུ་སྟེ། སློབ་དཔོན་འཕགས་པས། ཤིན་ཏུ་ཡང་དག་མིན་པར་སྨྲ་གྱུར་ན། །ལྟུང་འགྱུར་ལྕགས་སྲེག་བརྒྱ་ཕྲག་ལྕེ་ལ་འདེབས། །ཞེས་སོ༑ ༑དེ་ལྟར་ན་ངེས་དོན་གྱི་སྙིང་པོར་གྱུར་པའི་བསྟན་བཅོས་འདི་ཡང་བདག་གིས་ཁེངས་འདོད་དང་ང་རྒྱལ་སོགས་རང་ཉིད་ཀྱི་ཆེ་ཐབས་མ་ཡིན་པར་རྒྱལ་བའི་བཀའ་དཔང་དུ་བྱས་ཤིང་སྒྲུབ་བརྒྱུད་གོང་མ་རྣམས་དང་། ཁྱད་པར་མགོན་པོ་འབྲི་གུང་པ་ཆེན་པོའི་ཐུགས་ཀྱི་གསང་བའི་གནད་མཐའ་དག་བསྡུས་ཏེ། མི་ཤེས་པ་རྣམས་ཀྱི་སློབ་དཔོན། མི་གསལ་བ་རྣམས་ཀྱི་གསལ་འདེབས༑ མ་རྟོགས་པ་རྣམས་ཀྱི་ངོ་སྤྲོད། ཤེས་པ་རྣམས་ཀྱི་བརྗེད་བསྐུལ། རང་ཉིད་ཀྱི་དྲན་པ་གསོ་བ་དང་རྗེས་འཇུག་སྐལ་ལྡན་ཀུན་ལ་ཕན་པའི་བློས་སྦྱར་བ་སྟེ། དེ་བས་ན་རྒྱལ་བའི་བཀའ་དང་མཚུངས་པའི་ཕྱིར་ཉམས་སུ་བླང་བར་རིགས་ཏེ། རྒྱུད་བླ་མ་ལས། གང་ཞིག་རྒྱལ་བའི་བསྟན་པ་འབའ་ཞིག་གིས། །དབང་བྱས་རྣམ་གཡེང་མེད་ཡིད་ཅན་གྱིས་བཤད། །ཐར་པ་
ཐོབ་པའི་ལམ་དང་རྗེས་འབྲེལ་བ། །དེ་ཡང་དྲང་སྲོང་གསུང་བཞིན་སྤྱི་བོས་བླང་། །ཞེས་སོ། །དེ་ལྟར་ལུང་དང་རིགས་པས་གཏན་ལ་ཕབ་ཅིང་མྱོང་བའི་གནད་དང་བཅས་པའི་ལམ་འདི་ལྟ་བུས་བསླུ་བ་མི་སྲིད་དེ། སྒྱུ་འཕྲུལ་དྲ་བའི་རྒྱུད་ལས། ལྷ་དང་དྲང་སྲོང་བདེན་པའི་ངག །གང་ལ་སྦྱར་བའི་ནུས་པ་ཡང་། །བསླུ་བ་མེད་པར་མ་མཐོང་ན། །སྨོན་ལམ་སྙིང་རྗེས་གཞན་དོན་འཇུག ༑མི་ཤེས་ཆགས་པ་མི་མངའ་བས། །ཐམས་ཅད་མཁྱེན་པས་སྨོས་ཅི་དགོས། །ཞེས་གསུངས་པའི་ཕྱིར་རོ། །སྨྲས་པ། རྒྱལ་ཀུན་ངོ་བོ་ཀླུ་ཞབས་འབྲི་གུང་པའི། །ཟབ་ཆོས་ལྔ་ལྡན་གདེངས་ཅན་གཙུག་གི་ནོར། །དེང་སང་འཁྲུལ་བའི་དྲི་མས་བསྒྲིབས་མཐོང་ནས། །གསལ་བྱེད་མཛེས་རྒྱན་དམ་པ་འདི་སྨྲས་སོ། །མདོ་སྔགས་རྒྱུ་འབྲས་ཐེག་པའི་ཟབ་དོན་དཔྱིད། །གྲུབ་ཆེན་ཀུན་གྱི་བཞེད་སྲོལ་རྡོ་རྗེའི་གསུང་། །ངེས་གསང་ཕྱག་རྒྱ་ཆེ་ཞེས་གྲགས་པའི་ལམ། །དེང་སང་བཤེས་གཉེན་ཕལ་གྱིས་ལོག་པར་སྤྱོད། །ལ་ལས་ཐ་སྙད་ཙམ་གྱིས་རྟོགས་པར་
རློམ། །ཁ་ཅིག་དཔྱད་སྒོམ་ཡིན་རློམ་ཁེངས་ཤིང་དྲེགས། །འགའ་ཞིག་ངག་སྒྲོས་ཕྱི་ལ་ཁྱི་བཞིན་འབྲང་། །ལ་ལས་གནས་འགྱུ་ཙམ་ལ་ངོར་མཐོང་སྨྲ། །གཞན་དག་ཁ་མཁས་དོན་ལ་རྨོངས་ཞིང་ནོངས། །ཕྱོགས་འདིར་ལུང་རིགས་ལེགས་བཤད་མྱོང་གྲུབ་ཀྱིས། །གཉུག་མའི་རང་ཞལ་བསྟན་ན་རྒྱབ་ཀྱིས་ཕྱོགས། །ཁེ་གྲགས་ལོངས་སྤྱོད་འཁོར་མང་འདུས་པའི་དབུས། །དར་ཟབ་ལྭ་བའི་གོས་ཀྱི་རྫུ་བག་དང་། །ཁྲི་མཐོན་རྩེ་ནས་གཞན་དག་བསླུ་བའི་ངག །སྤྱོད་ལམ་བཙུན་བཙུན་དེས་པས་སྨྲ་བ་ལ། །ཀུན་ཡིད་དད་པས་འཇུག་པ་ཤ་ཐང་ངོ་༑ ༑གནས་ལུགས་མཉམ་ཉིད་སེམས་ཀྱི་རྡོ་རྗེ་དངོས། །ཐ་སྙད་ངག་སྒྲོས་ཙམ་གྱི་ངོ་སྤྲོད་པ། །སྲིན་བུའི་འོད་ཀྱིས་གླིང་ཀུན་གསལ་བ་དང་། །སྦྲང་བུའི་མཆུ་ཡིས་རྒྱ་མཚོའི་གཏིང་དཔག་དང་༑ ༑ཝ་སྐྱེས་སྡེར་ཆགས་རྒྱལ་པོར་བཀུར་དང་མཚུངས། །དེ་ཉིད་གཉུག་མ་ཆོས་སྐུའི་འོད་གསལ་བ། །ཇི་བཞིན་རྟོགས་འདོད་རྒྱ་ལ་ཡོད་སྲིད་ན། །མདོ་སྔགས་ཤིང་རྟའི་ལམ་སྲོལ་མ་ཉམས་ཤིང་། །ངེས་དོན་སྒོམ་རིམ་གནད་ལ་མ་རྨོངས་པའི། །ལེགས་བཤད་བསྟན་པའི་ཡང་སྙིང་འདི་ལོངས་ལ། །དོན་ལྡན་སྒྲུབ་པའི་གོ་ས་རབ་བཟུང་ནས། །སྐུ་བཞི་བདེ་བླག་འགྲུབ་པའི་ལག་རྗེས་ཞོག །དེ་ལྟར་དེ་བརྩམས་པ་ལས་ནི། །བྱུང་བའི་དགེ་བ་འདིས་མཚོན་ནས། །འཁོར་འདས་བསགས་ཡོད་རྣམ་དཀར་ཚོགས། །ཀུན་མཁྱེན་འཐོབ་ཕྱིར་བསྔོ་བར་བགྱི། །དེ་ལྟར་ཐེག་ཆེན་བསྟན་པའི་སྙིང་པོའི་ཁྲིད་ཡིག་བསྟན་པའི་ཡང་སྙིང་ཞེས་སམ། ཡང་ན་ལྔ་ལྡན་ནོར་བུའི་ཕྲེང་བ་མཛེས་པར་བྱེད་པའི་རྒྱན་ཞེས་བྱ་བ་བསྟན་པ་ཡོངས་རྫོགས་ཀྱི་ལམ་གྱི་གནད་མ་ལུས་པ་བསྡུས་ཤིང་། མགོན་པོ་འབྲི་གུང་པ་ཆེན་པོའི་ཟབ་ཆོས་དགོངས་པ་གཅིག་པ་སོགས་གཙོ་བོ་བྱས་པ་ལ་སྒྲུབ་བརྒྱུད་གོང་མའི་ཡོངས་འཛིན་བཀའ་དྲིན་ཅན་རྣམས་ཀྱི་གསུང་གི་གསང་བ་ཟབ་མོ་རྣམས་ཀྱིས་ལེགས་པར་ཁ་བསྐངས་ཏེ་བློ་ཆུང་རྣམས་འཇུག་བདེ་བའི་ཕྱིར་ཉུང་ངུར་བསྡུས་ཤིང་ཡིད་ཆེས་ཀྱི་ལུང་རེ་རེ་ཙམ་གྱིས་བརྒྱན་པ་སྟེ། འདི་ཡང་གནས་ལུགས་ཕྱག་རྒྱ་ཆེན་པོའི་དོན་མངོན་དུ་བྱས་པ་འཁོར་འདས་རང་སེམས་སུ་རྟོགས་པའི་རྣལ་འབྱོར་པ། རིམ་པ་གཉིས་ཀྱི་ལམ་གྱི་གནད་ལ་མ་རྨོངས་པའི་རྡོ་རྗེ་འཛིན་པ་འབྲི་གུང་པ་རིག་འཛིན་ཆོས་ཀྱི་གྲགས་པས། རབ་བྱུང་ལོ་མགོའི་ཟླ་བའི་ཕྱོགས་སྔ་མའི་དགའ་བ་དང་པོ་ལ་ལུགས་གཉིས་ཀྱི་འདུན་ས་ཆེན་པོ་ཕོ་བྲང་བཀྲ་ཤིས་ཚུགས་སུ་སྦྱར་བ་རེ་ཞིག་རྫོགས་སོ།། །།མངྒ་ལཾ།།

